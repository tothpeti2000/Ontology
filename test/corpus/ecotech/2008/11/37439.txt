Fittyet hány a gazdasági válságra a HP

Egészséges negyedéves eredményekrõl adott számot a HP. A vállalat közzétette elõzetes pénzügyi adatait, amelyek jócskán felülmúlták az elemzõi várakozásokat -- a hírek nyomán a részvényárfolyam 12 százalékkal lõtt ki. A HP-papírok több informatikai cég részvényeit is felfelé húzzák.



Az október végén zárult negyedik negyedévében a forgalom meghaladta a 33 milliárd dollárt, ami 19 százalékos növekedésnek felel meg. A bõvülés persze nagyrészt az EDS nyár végi felvásárlásnak köszönhetõ, ennek hatásai nélkül a bevétel növekedése csak 5 százalék lett volna, az árfolyamhatás kiszûrésével pedig mindössze 2 százalék. A Reuters által megkérdezett elemzõk átlagosan 33,1 milliárdos bevételt vártak.


 Az egy részvényegységre jutó eredmény az általánosan elfogadott számviteli alapelvek szerint 84 cent volt, az egyszeri tételektõl, például az átszervezések és akvizíciók költségeitõl, illetve amortizációtól megtisztított profit pedig részvényenként 1,03 dollárt tett ki, ami 3 centtel felülmúlta az elemzõi várakozásokat. "A HP versenyelõnye, hogy a kihívásokkal teli piaci környezetben is jól mûködik, ez teszi lehetõvé hog növelje piaci részesedését és megerõsödve jöjjön ki a jelenlegi gazdasági környezetbõl" -- mondta a számok kapcsán Mark Hurd elnök-vezérigazgató. 

A most kezdõdött 2009-es pénzügyi évre a kedvezõtlen gazdasági körülmények és a dollár viszonylagos erõssége miatt azonban a korábbinál alacsonyabb, mindössze 6-7 százalékos növekedést várnak a cégnél. Az elsõ negyedévre 32-32,5 milliárdos forgalmat jövendöl a HP részvényenként 80-82 centes GAAP szerinti eredménnyel, a teljes pénzügyi évre pedig 127,5 és 130 milliárd közé esõ bevételt jósolnak a vezetõk, az egy részvényegységre jutó profit 3,38 és 3,53 dollár lehet GAAP szerint. A vállalat november 24-én hozza nyilvánosságra végleges negyedéves pénzügyi mutatóit, illetve részletes elõrejelzését.