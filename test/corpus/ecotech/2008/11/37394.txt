Az üzleti megoldásokra koncentrál az átalakuló Fujitsu Siemens

Új vezetéssel, egyelõre még pontosan meg nem határozott termékstratégiával és új filozófiával vág neki a jövõnek a Fujitsu Siemens Computers, mely április elsejétõl a cégstruktúra átalakítása révén száz százalékban japán tulajdonba kerül. Egyre világosabbá válik ugyanakkor, hogy a gyártó elsõsorban a nagyobb profitot hozó vállalati üzletágnak szánna kulcsszerepet a jövõben.



Borítékolva volt

"Van jó és rossz oldala is annak, hogy a Siemens kivonul a cégbõl" -- tért rá azonnal a lényegre a VISIT rendezvény nyitóelõadásán Joseph Reger, a Fujitsu Siemens magyar származású technológiai igazgatóhelyettese. Reger a sajtó képviselõi és a gyártó vállalati partnerei elõtt kifejtette, a cégstruktúra-váltás akár kézenfekvõnek is tekinthetõ, hiszen a IT-megoldások szállítása sosem képezte a Siemens fõ profilját.

Üzleti megoldások elõtérben

Az igazgatóhelyettes elmondta, hogy a cég új termékstratégiáját egyelõre még nem vázolták, vázolhatják fel teljes mértékben, ugyanakkor a cég közel kilenc éve -- tehát nem a mostani tulajdonosi váltások hatására -- dolgozik a termékportfólió átalakításán. "Minden szegmenst lefedõ insfrastruktúra-szállítóvá szeretnénk átalakítani cégünket. (&#8230;) Egy nagy lépést teszünk a szolgáltatások irányába, de nem azért, mert a Fujitsu megveszi a Siemens részét, hanem azért, mert a váltás szükségszerû."

[+] A Fujitsu kivásárolja a Siemenset a Fujitsu Siemensbõl 

A Fujitsu Siemens Computers november 4-én jelentette be, hogy a jelenlegi cégben 50 százalékos tulajdonrésszel bíró Fujitsu vásárolja meg a Siemens 50 százalékos üzletrészét a két cég számítógépgyártó vegyesvállalatában. A 450 millió eurós tranzakció a tervek szerint 2009. április 1-én, vagyis a Fujitsu következõ pénzügyi évének kezdetén zárulhat le. A Fujitsu saját termékekkel jelenleg is erõs szereplõje a japán PC- és szerverpiacnak, a kínálata azonban részben vagy teljesen eltérõ a Fujitsu Siemensétõl. A Fujitsu Siemens feletti irányítás megszerzése utáni idõszakra egységes termékkínálatot is ígér a japán cég.

Az üzleti megoldásokra fekszenek rá

 Reger újságírói kérdésre válaszolva elmondta, hogy a vállalat nem tervezi bezárni augsburgi gyárát, mely jelenleg a legnagyobb európai számítógépgyártó üzem, ráadásul a kontinens egyik legdrágább munkaerõpiacán mûködik, így a Fujitsu Siemens versenyképességének egyik fõ kerékkötõje -- a versenytársak jóval olcsóbb országokban termelnek, illetve termeltetnek.


 A vállalat a VISIT rendezvényen elsõsorban az üzleti megoldások (vékonykliensek, CentricStor mentési és adattárolási megoldások, szerverek,  stb.) bemutatására helyezte a hangsúlyt, az augsburgi vásárközpont területén található kiállítóteremben -- az új termékstratégiának megfelelõen -- alig jutottak szerephez a fogyasztói piacra szánt termékek (jellemzõen noteszgépek, monitorok). Egyelõre nem is tudni, az átalakulás pontosan milyen kihatással lehet a Fujitsu Siemens konzumer ágazatára.  

Kellett a vérfrissítés

Noha a kiállítás sajtóprogramjából már a múlt heti bejelentést megelõzõen kihúzták az interjúlehetõséget a Fujitsu Siemens leköszönõ elnök-vezérigazgatójával, Bernd Bishoffal, a HWSW-nek mégis villáminterjút adott a céget 2004 óta irányító, a múlt héten leköszönt vezetõ. "Mostanra mindenki számára világossá vált, hogy a Fujitsu átveszi az irányítást, a vállalat így most már igazi világcégként mûködik majd tovább. Szerintem jó mûködik majd a dolog" -- kezdte Bischoff.

"Eredetileg a hatvanas éveim végén akartam nyugdíjba vonulni, most egy évvel hamarabb elmegyek, mert szerintem jobb a vállalatnak, ha nem az átalakulás kellõs közepén lesz új vezetõje. Könnyebb az új csapatnak, ha már az elejétõl új vezetõt is kap" -- kommentálta Bischoff a leköszönésének okát. "Az új vezetõk korábban mind nekem dolgoztak, így alapvetõen most is jól kijövünk egymással" -- válaszolta a volt cégvezetõ arra a kérdésre, hogy milyen a viszonya az új menedzsmenttel. Bischoff a decemberig tartó átadás-átvételig még besegít a vállalatnál,  utódja a korábbi pénzügyi vezérigazgató, Kai Flore lesz.