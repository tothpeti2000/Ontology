Történelmet csinált a Samsung az amerikai mobilpiacon: megverte a Motorolát

[Wall Street Journal/HWSW] Az idei harmadik negyedévben megtörtént az, amirõl az addigi legnagyobb forgalmú amerikai mobiltelefongyártónál korábban álmodni sem mertek: a Samsung a tengerentúlon piacrészesedését tekintve beérte, illetve meg is elõzte a Motorolát. Közben a másik ismert koreai gyártó, az LG is szorosan megközelítette a pengetelefonokkal egykor taroló vállalatot, és minden esély megvan rá, hogy rövid idõn belül elveszi a pozícióját.



A Samsung Electronics történelmet csinált az Egyesült Államok mobilpiacán a harmadik negyedévben. Ez volt ugyanis hosszú évek óta az elsõ olyan idõszak, amikor a piacvezetõ szerep nem a Motorolának jutott: a dél-koreai óriásvállalat a július elejétõl szeptember végéig tartó idõszakban a piac 22,4 százalékát birtokolta a Strategy Analytics elemzõcég szerint, míg a Motorola 21,1 százalékos részesedése csak a második pozícióhoz lett elég.

A pozícióváltás okait elemzõk elsõsorban a Samsung rendkívül erõs portfóliójában látják, a cég ugyanis mostanra a felsõkategóriás okostelefonoktól kezdve (például Omnia) a belépõszintû modellekig telefonok széles választékát kínálja. A Motorola ugyanakkor a mérsékelt sikereket elérõ Q-sorozatán kívül semmit nem tud felmutatni az okostelefonok mezõnyében, valamint a középmezõnyben is visszaesett a forgalma, ahogy a Razr-sorozat népszerûsége idõvel jelentõsen megcsappant.


Elemzõk szerint a Motorola a Razr-korszak csúcsidõszaka óta, azaz nagyjából a két évvel ezelõtti állapothoz képest elvesztette vásárlóinak közel a felét, miközben a Samsung sikerrel vitte be széles termékválasztékát a nagyobb amerikai szolgáltatókhoz. A szakértõk úgy látják, hogy a Motorola helyzetét csak tovább rontja, hogy az okostelefonok piacán sem tud prezentálni versenyképes terméket az ebben a szegmensben piacelsõ BlacBerry telefonokkal vagy akár az Apple iPhone-jával szemben.

A Motorola piaci pozícióját mostanra nem csak a Samsung, hanem az LG is komolyan veszélyezteti: a nemzetközi piacon eladott készülék-darabszám alapján jelenleg a negyedik pozíciót elfoglaló koreaiak 20,5 százalékos piacrészesedéssel bírnak az Egyesült Államokban. A mobiltelefonok világpiacának elsõ számú gyártója, a Nokia ugyanakkor továbbra is gyengén teljesít a tengerentúlon; a cég részesedése 8,4 százalékra esett vissza az egy évvel ezelõtti 10,8 százalékról.