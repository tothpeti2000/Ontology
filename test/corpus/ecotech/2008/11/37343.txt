Csökkenõ bevétel a Magyar Telekomnál

Csökkent a Magyar Telekom árbevétele a harmadik negyedévben, miután a telekomcsoport képtelen volt a szélessávú kapcsolatok vagy szélessávú elõfizetõinek számát növelni, a fõvonalak számának lemorzsolódása felgyorsult, a T-Mobile pedig stagnált, de rosszul teljesítettek a nemzetközi leányok és a T-Systems is. Ennek következtében romlott a cég nyereségessége.



Közel 7 százalékkal 56,7 milliárd forintra olvadt a T-Com árbevétele a harmadik negyedévben, aminek okaként a mobil- és kábelszolgáltatók által támasztott erõteljes versenyt jelölte meg a cég. Mindez már nemcsak a hangszolgáltatásokat érintette, hanem az internetes bevételeket is letörte, a háromhavi mellett a kilenchavi forgalom is enyhén alulmúlja az egy évvel korábbit. Egy év alatt 200 ezer fõvonalat vesztett a T-Com, ami az árpréssel együttesen mintegy 4,1 milliárd forintnyi forgalomcsökkenést okozott a hanghívásokból származó bevételekben. A T-Com EBITDA mutatója (kamat- és adófizetés, értékcsökkenés elõtti eredmény) 7,3 százalékkal 23,8 milliárd forintra csökkent. Csoportszinten 4,6 százalékkal 167,1 milliárdra süllyedt az árbevétel, az adózott eredmény ugyanakkor 5,8 százalékkal 26,7 milliárdra nõtt az alacsonyabb értékcsökkenés és amortizáció, valamint nyereségadónak köszönhetõen.

Negyedéves összehasonlításban a T-Com lényegében képtelen volt az alaphálózati DSL-kapcsolatok számát bõvíteni infrastruktúrájában, a kevesebb mint háromezres növekedés a közel 630 ezres táborban elhanyagolható. A T-Online/T-Home ADSL-elõfizetések számra ráadásul olvadt is, de elõfizetõi számában nem tudott érdemi emelkedésrõl számot adni a kábeles részleg sem. A vállalat szélessávú kis- és nagykereskedelmi táborának növekedése év eleje óta látványosan ellaposodott, a cég hatalmas piaci súlya folyamatosan olvad, ahogyan a rivális kábel- és mobilszolgáltatók dinamikusan bõvítik elõfizetõi bázisukat. 


Az NHH közelítõ becslése alapján mintegy 700 ezer kábeles és 400 ezer mobil szélessávú hozzáférés volt hazánkban szeptember végén, a teljes DSL-piac pedig 786 ezerre rúgott. Az IPTV-elõfizetõk száma ötödével 18 ezer fölé emelkedett egy negyedév alatt, ez kis súlya miatt sovány vigasz jelenleg a 749 ezer szélessávú kapcsolatot üzemeltetõ Magyar Telekomnak.



A T-Mobile árbevétele éves összehasonlításban 0,6 százalékkal 72 milliárd forintra olvadt a harmadik negyedévben, ahogyan az elõfizetések számának és az értéknövelt szolgáltatásokból származó forgalom növekedése nem tudta ellensúlyozni a végzõdtetési és roamingdíjak hatósági csökkentésének kedvezõtlen hatását. A cég piaci részesedése 43,8 százalék volt az aktív SIM-kártyák alapján, ami 0,3 pontos csökkenés. Az elõfizetések száma több mint 500 ezerrel nõtt egy év alatt, és meghaladta az 5,15 milliót, melybõl 38,3 százalék szerzõdéses. Az egy elõfizetésre jutó átlagos bevétel, az ARPU közel 10 százalékkal esett. Az EBITDA 31,2 milliárd forintra mérséklõdött, a lakosságra vetített HSDPA-lefedettség pedig 63 százalékos volt, a cég idén eddig 8 milliárd forintot fordított mobil szélessávú hálózatának bõvítésére.

A T-Systems árbevétele 4,8 százalékkal 18,9 milliárd forintra csökkent, ahogyan a rendszerintegrációs és informatikai bevételek és a mobil helyettesítés miatt a hangszolgáltatási forgalom egyaránt mérséklõdtek. Ennek ellenére a cég 32,2 százalékkal magasabb, 4,6 milliárdos EBITDA-t tudott kipréselni magából a magasabb költséghatékonyság révén. Eközben a kedvezõtlen árfolyamváltozások, valamint a tarifaszintekre nehezedõ nyomás együttes hatása miatt a Magyar Telekom macedón és montenegrói érdekeltségeibõl származó bevételek egyaránt jelentõsen estek. 