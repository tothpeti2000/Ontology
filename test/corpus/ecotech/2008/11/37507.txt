Magabiztosan várja 2009-et az informatikai és távközlési szolgáltatásokra koncentráló Getronics

A távközlési cégek növekedését a jövõben egyre inkább informatikai szolgáltatások fogják biztosítani -- hangzott el a Getronics mai sajtótájékoztatóján. Az elsõsorban üzemeltetési szolgáltatásokra szakosodott holland céget tavaly õsszel ennek szellemében vásárolta fel a szintén holland KPN, a Benelux-államok legnagyobb távközlési cége.



Az akvizíció óta eltelt egy év alatt kikristályosodott, hogy a Getronics a felvásárlás után ugyanazt az utat folytatja, amelyen már korábban is járt, vagyis nagyvállalatok számára nyújt majd informatikai és kommunikációs szolgálatásokat. Rátkai Péter, a Getronics Magyarország Kft. ügyvezetõje szerint az informatika és a távközlés konvergenciája egyre erõteljesebben megjelenik a szolgáltatásokban is, ahogy a két terület egyre inkább közelít egymáshoz. Mivel hazánkban a KPN nincs jelen, a cég partnere a konvergens szolgáltatások esetén a Magyar Telekom.





Rátkai Péter



A hazai leányvállalat fókusza az alapítás óta eltelt 18 év alatt sokat változott. A kezdetben termékértékesítésre koncentráló cég tavaly a 2004-ben Budapesten létrehozott globális szolgáltatóközponttal együtt 14 milliárd forintos bevételt ért el. Ennek közel harmadát már üzemeltetési szolgáltatások (outsource) tették ki, a projektalapú szolgáltatások (fejlesztés, rendszerintegráció) alig több mint ötödét adta a forgalomnak, a termékértékesítés (Microsoft, Cisco, Dell) pedig keveseb mint ötödét. A bevétel fennmaradó közel egyharmadát a Global Support Center hozta, ami európai ügyfeleket szolgál ki. A GSC-ben dolgozik a 450 fõs hazai létszám négyötöde, de 2010-ig további 350 fõ felvételét tervezik.


 A pénzügyi válság szinte kapóra jön a Getronicsnak: a cég olyan szolgáltatásokat nyújt, amelyekkel az ügyfelek csökkenthetik a költségeket. Az ügyvezetõ szerint elõnyt jelent a versenyben számukra a KPN pénzügyi háttere, ugyanis a megrendelõk a stabil pozícióval és bizonyított kompetenciával rendelkezõ szolgáltatókat keresik. A Getronics forgalmának több mint felét hosszútávú szerzõdések biztosítják, ezért a cég magabiztosan várja a 2009-es évet -- a cél a szolgáltatásokból származó bevétel 10 százalékos növekedése.

A Getronics hazai megrendelõi a nagyvállalatok körébõl kerülnek ki, a legtöbben az ipari szektort képviselik (pl. Audi, MOL, Shell, Hídépítõ, GlaxoSmithKline), de a pénzügyi (pl. CIB, Citibank, OTP, Unicredit) és a távközlési piac szereplõi (Magyar Telekom, British Telecom) és számos kormányzati intézmény is a cég ügyfele. A Getronics segítségével történik   többek között az autópályamatricák ellenõrzése, vagy éppen a házasságkötések regisztrálása az anyakönyvi hivatalokban.