A Yahoo-részvényesek tízmilliárdjai bánják Jerry Yang túlméretes egóját

Feladta a Yahooval kötött partneri megállapodását a Google, miután az amerikai Igazságügyi Minisztérium közölte, versenyjogi aggályok miatt nem fogja engedélyezni az együttmûködést. A Yahoo! vezetõi csalódottságukat fejezték ki amiatt, hogy a Google nem kezdett el harcolni az ügyért. Jerry Yang, a vállalat vezetõje újra tárgyalóasztalhoz ülne a Microsofttal, most már önszántából.



Monopóliumtól féltek

Amint arról a HWSW is beszámolt, a Yahoo! idén június közepén kötött megállapodást a Google-lel, amelynek értelmében a  Yahoo oldalain a Google által szolgáltatott hirdetések is megjelennek, amiért cserébe a Google megosztja bevételeit. A megállapodás nem exkluzív, vagyis a Yahoo! továbbra is üzemeltetette volna saját hirdetési rendszerét, de akár harmadik féllel is köthetne hasonló ügyletet. Erre azután került sor, hogy a Yahoo! és a Microsoft közötti akvizíciós tárgyalások nem vezettek eredményre: a kaliforniai internetes vállalat jóval többre tartotta saját értékét, mint amennyit a redmondiak kínáltak.

A Yahoo!-Google ügylet megkötését már korábban is többször elhalasztották, miután az amerikai hatóságok bejelentették, hogy versenyjogi szempontból alapos vizsgálatnak vetik alá a megállapodást. A félelmeket az táplálta, hogy az amerikai keresõpiacon a két cég kumulált részesedése meghaladja a 80 százalékot is. Robert D. Liodice, az amerikai Nemzeti Reklámszövetség elnöke szerint a Google és a Yahoo! az összefonódással kisajátíthatná a gyorsan fejlõdõ és sok hasznot hozó keresõmarketing-piacot.

Több amerikai reklámügynökség és reklámszövetség is szót emelt a Google és a Yahoo! megállapodása ellen, amiatt aggódva, hogy a hirdetési árak emelkedni fognak az együttmûködés miatt. Az antitröszt vizsgálat elõrehaladtával a legnagyobb piaci szereplõk közül egyre többeknek támadtak fenntartásaik, mindannyian attól félnek, hogy a Google visszaél majd helyzetével és tovább növeli majd részesedését a klasszikus szereplõk kárára. Egyes hirdetõk szerint, hogy az árak jelenleg is torzak, nem valós aukciók alapján jönnek létre.

Újra eladó a Yahoo!

A Google-megállapodás kútba esésére a Yahoo! papírjai némi emelkedéssel reagáltak, vagyis a részvényesek alapvetõen pozitívan fogadták a hírt, pedig a partneri kapcsolat egy új bevételi forrás lehetett volna a vállalat számára. A Google-részvények ugyanakkor több mint 6 százalékot estek, ami arra enged következtetni, hogy a megállapodást a befektetõk a Google számára elõnyösnek értékelték, és csalódottak amiatt, hogy végül nem jött létre.


 Jerry Yanget, a Yahoo! elnök-vezérigazgatóját a San Franciscó-i Web 2.0 konferencián érte utol a hír. A Microsoft részvényenként 33 dolláros felvásárlási ajánlatát keveslõ vezetõ most újra tárgyalna a redmondi vállalattal és eladná a Yahoo!-t. "Azt kell mondjam, a Microsoft számára a legjobb húzás most a Yahoo! felvásárlása lenne. Ezt egyáltalán nem tartom rossz ötletnek, és el is adnánk a céget bármilyen áron, jó áron." Jelenleg a papírok árfolyama 14 dollár körül mozog.

A Microsoft és a Yahoo! közötti akvizíciós tárgyalások bennfentesek szerint eleve kudarcra voltak ítélve, mivel a Yahoo! vezetõsége, különösen Jerry Yang rendkívül erõs averzióval viseltetik a Microsoft iránt. A New York Times egy anonim informátora szerint a Microsoft azért hátrált ki az akvizíció mögül, mert úgy látták, a Yang által irányított menedzsement egyáltalán nem kívánja eladni a céget, inkább porig rombolnák az egészet, semmint Redmond kezére jusson. Ezért szándékosan irreálisan magas árat határoztak meg, amirõl tudták, hogy a Microsoft semmiképpen nem fizeti ki.

A Yahoo! részvényesei közül sokan érezték úgy, hogy Yang túlméretezett egóját rengeteg pénzük bánta. A Microsoft akkor kínált 33 dollárt a Yahoo!-részvényekért, amikor azokat a tõzsdén még 19 dollár körüli áron adták-vették. A cég kapitalizációja mintegy 28 milliárd dollárral alacsonyabb jelenleg a Microsoft által eredetileg ajánlott árnál, Steve Ballmer egy a korábbi árprémium megadása esetén is még 16 milliárd dollárt spórolhat cégének -- ennyit buktak el a Yahoo! befektetõi.

Növekedésre képtelen

Az utóbbi idõben egyre gyatrább pénzügyi teljesítményt mutató dotkom cég még egy rendkívül gyorsan bõvülõ piacon is látszólag képtelen a növekedésre. A legutóbbi pénzügyi negyedévben mindössze 1 szézalékkal bõvült a Yahoo! forgalma éves összevetésben, miközben a költségek elszabadulása miatt az üzemi eredmény 53 százalékkal, az adózott eredmény pedig 64 százalékkal esett vissza.