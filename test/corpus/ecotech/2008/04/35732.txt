A Microsoft három hetet hajlandó várni a Yahoo! ellenséges felvásárlásának megindítása elõtt

Ultimátumot küldött a Yahoo! igazgatótanácsának a Steve Ballmer, a Microsoft elnök-vezérigazgatója. A redmondiak vezére nyílt levelében  elégedetlenségét fejezi ki a felvásárlási ajánlat közzététele óta elmúlt két hónap fejleményeivel kapcsolatban, és három hetet adott a Yahoonak, hogy megegyezzen a Microsofttal, különben ellenséges felvásárlási manõvert indít. 



Ballmer: ez így túl lassú

Mint arról lapunk is beszámolt, a Microsoft idén február elsején egy akkor 44,6 milliárd dollár értékû kéretlen felvásárlási ajánlatot tett a Yahoo! elé, ami mintegy 62 százalékos prémiumot jelentett az elõzõ napi záróárfolyamhoz viszonyítva. Ezzel a szoftveróriás eddigi történelmének messze legnagyobb felvásárlására szánta el magát. A Microsoft mindig is tartózkodott a nagyméretû akvizícióktól, ami jól jelzi a vállalat elszántságát a Google elleni, eleddig sikertelen küzdelemben. Redmondban úgy vélik, a két vállalat együttesen eredményesebben vehetné fel a harcot az online hirdetési piacot uraló Google-lel szemben.

A 62 százalékos prémium ellenére a Yahoo! a bennfentes híradásokat követõen tíz nappal késõbb formálisan is elutasította a Microsoft ajánlatát, kevesellve az árat. A két vállalat zárt ajtók mögött korábban már számos alkalommal tárgyalásokat folytatott egy esetleges szorosabb együttmûködésrõl, akár összeolvadásról is, ezek a megbeszélések azonban -- valószínûleg a Yahoo! vezetõségének elutasító magatartása miatt -- rendre eredménytelenül záródtak. Nyilvánosság elé lépésével a Microsoft jelezte, elfogyott a türelme, és az egyre elégedetlenebb részvényeseken keresztül így próbál nyomást gyakorolni a Yahoo! igazgatótanácsára.

"A célunk egy ilyen nagylelkû ajánlattétellel az volt, hogy alapot teremtsünk egy gyors és végeredményben barátságos tranzakcióhoz" -- írja levelében Ballmer. "Ennek ellenére az elmúlt két hónapban az ütem minden volt, csak nem gyors". A Wall Street Journal és New York Times által megszólaltatott bennfentesek alapján a Yahoo! felsõvezetõinek többsége ugyanis mindenáron el akarja kerülni a Microsoft ölelését, így a konstruktív párbeszéd helyett egérutak után kezdtek gõzerõvel kutatni -- kiszivárgott értesülések alapján a News Corppal és Time Warnerrel is tárgyalásokat kezdeményeztek. A Google eközben nyilvánosan kritizálta a Microsoft törekvéseit, azt állítva, hogy a vállalat az internetet is monopolizálni akarja.

Három hét

A Yahoo! törekvései alternatíva felmutatására azonban nem hoztak eddig gyümölcsöt. A levéllel a Microsoft kétségtelenül növelni kívánja a nyomást a vállalat vezetõségén, azzal fenyegetve a részvényeseken keresztül (egyúttal a részvényeseket) õket, hogy amennyiben három héten belül nem jutnak végsõ egyezségre, úgy a Microsoft csökkenti ajánlatát, és átlépi a Yahoo! igazgatótanácsát, és közvetlenül a befektetõkhöz fordul, továbbá segítségükkel az igazgatótanács leváltását is kezdeményezni fogja -- az ellenséges felvásárlás receptje.

[+] Google: a Microsoft ismét monopóliumot akar építeni 

"Ha három héten belül nem érünk el egyezséget, arra kényszerülünk, hogy az ügyet közvetlenül a részvényeseikhez vigyük" -- szól Ballmer levele az igazgatótanácshoz. "Eredeti ajánlatunk jelentõs prémiuma egy barátságos tranzakciót feltételezett. Ha arra kényszerülünk, hogy közvetlenül a részvényeseikhez vigyünk egy ajánlatot, az kedvezõtlen hatással lesz vállalatuk értékére a mi szemszögünkbõl, amit tükrözni fognak javaslatunk feltételei is" -- ezzel Ballmer egyértelmûen az ajánlott ár csökkentésével fenyeget. A Microsoft szerint ráadásul a nehéz gazdasági környezet közepette a kínált ár azóta méginkább kecsegtetõ, ráadásul a Yahoo! részesedést is vesztett a keresõk és látogatottság terén.


"Az online hirdetési piac az idén 40 milliárd dollárt tesz ki, 2010-re 80 milliárd dollárra duzzad és késõbb még tovább nõ majd. Ez a piac óriási növekedési lehetõség a Microsoftnak, aminek kiaknázásához a lehetõ legjobb keresõt és online szolgáltatásokat kell nyújtanunk a fogyasztóknak, és a legjobb hirdetési platformot a kiadóknak és a hirdetõknek." -- írta február elsején Ballmer alkalmazottainak címzett levelében, mely a HWSW birtokába került. Ennél sokkal nagyobb jelentõséggel bír azonban az, hogy az online hirdetési bevételekbõl a Google és mások olyan fejlett webes alkalmazások fejlesztéseit (pl. Google Docs, Gmail) finanszírozzák, melyek folyamatosan erodálják a kliensoldali szoftverek jelentõségét, aláásva ezzel a Microsoft évi több tízmilliárd dolláros üzletét.

Kockázatos siker

A Microsoft-Yahoo! házasságnak ugyanakkor nem csak a menyasszony rokonságában akadnak ellenzõi. A felvásárlási ajánlattal a nyilvánosságra hozatalt megelõzõen csak egy igen szûk felsõvezetõségi réteg volt tisztában, mely részt vett annak kidolgozásában, így sokakat váratlanul ért a bejelentés. A Wall Street Journal által megkeresett források alapján számos ellenzõje van a Microsofton belül is az ügyletnek, akik leginkább a kockázatok miatt szkeptikusak. A két szervezet vezetésének  és kultúrájának összeboronálása mellett hatalmas kihívást jelent majd az informatikai rendszerek összeolvasztása is.

A vállalatokon kívül elemzõk is hangot adtak félelmeiknek már korábban is. "Ez óriási szerencsejáték, az ár hatalmas és egy ilyen masszív akvizíció sikeres levezénylése éveket vesz igénybe" -- osztotta meg aggályait a Bloomberggel még februárban a 95 milliárd dollár fölött diszponáló müncheni Pioneer Investments szakértõje, Thomas Radinger. A befektetõi közösség alapállásban szkeptikus a nagyméretû felvásárlásokkal szemben, amit az integráció jelentette kockázatok magyaráznak, így a tõzsde többnyire árfolyamcsökkentéssel reagál a kérõ papírjainál. A Yahoora tett több mint 40 milliárdos ajánlat mellett szinte eltörpül a Microsoft eddigi legnagyobb akvizíciója, az aQuantive online hirdetési vállalat tavaly májusi 6,1 milliárdos felszippantása.