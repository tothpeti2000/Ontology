Nagy hullámokat kavar a játékiparban a GTA IV sikere

Kritikus naphoz érkezett a játékipar: piacra került az elmúlt évtized legsikeresebb és legtöbb botrányt kavaró játéksorozatának újabb darabja, a Grand Theft Auto IV (GTA IV). A gengszterszimulátor a felépült várakozások, a szaksajtó felállva tapsolásának és a játék marketingjébe ölt dollármilliók hatására minden bizonnyal elsöprõ sikert arat. A GTA IV ugyanakkor túlmutat a puszta üzleti sikeren, jelentõs kihatással lesz a Microsoft és a Sony konzolpiaci viaskodására, valamint a játékot kiadó Take-Two alkupozíciójára az Electronics Arts-szal szemben.



Egybõl a slágerlisták élén

Tegnap éjfélkor vett globális rajtot a GTA franchise kilencedik darabja, melybõl a GTA IV megjelenéséig több mint 70 millió fogyott, ezzel minden idõk ötödik legsikeresebb játéksorozatának számít a Mario, a Pokemon, a Sims és a Final Fantasy mögött. Az értékesítési adatokra egyelõre még várni kell, de az elõzetes becslések máris hatalmas forgalmat prognosztizálnak: az eladásokból befolyó bruttó árbevétel meghaladhatja a 400 millió dollárt, felülmúlva ezzel nemcsak a tavalyi év legnagyobb kasszasikerének számító Halo 3 sci-fi akciójátékot, hanem a Karib tenger kalózai - A világ végén nyitó bevételét is, mely 2007 rekordjának bizonyult. 

 Az elsõ héten 6, a következõ hetek során összesen mintegy 9 millió példányban fogy majd a GTA IV -- becsli Michael Pachter, a Wedbush Morgan sokat idézett elemzõje. Elõrejelzése alapján a jelenlegi Xbox 360 és PlayStation 3 tulajdonosok 35 százaléka fogja megvásárolni a GTA IV-et, majd az év végéig az újabb konzoltulajdonosok révén további 2-4 millió eladására lehet számítani. A várakozások alapján a játék felülmúlja majd mindegyik elõdjét, melyek közül eddig a GTA III San Andreas aratta a legnagyobb sikert: több mint 20 milliót értékesítettek belõle eddig.

A különbözõ fiktív, ám nagyon is valódiakra utaló városok alvilágában játszódó, cinikus társadalomkritikának is felfogható sorozat legújabb tagjával szemben hatalmas elvárások épültek fel, és a fejlesztõ Rockstar sikerrel ugrotta át a lécet. A nyilvánvalóan New York Cityre hajazó Liberty Cityben egy horvát háborús veterán bevándorlót, Niko Bellicet megszemélyesítõ GTA IV a játékteszteket összesítõ Metacritic alapján 99 és 100 százalékot kapott az Xbox 360 és a PlayStation 3 (PS3) verziókra, a "legalacsonyabb" pontszámot adó kritika pedig 95 százalékos -- a Gamekapocs, a HWSW testvérlapjának elsõ gyorsértékelése sem talált kifogásolni valót a játékban.

PS3-on vagy Xboxon?

A játék jelentõsen befolyásolhatja a PS3 és az Xbox 360 birkózásának kimenetelét azzal, hogy a GTA IV miatt belépõ új vásárlók melyik platform mellett teszik le voksukat. A nagy kérdés az, hogy a részben vagy kizárólag a GTA IV miatt konzolt vásárlók százezrei és milliói milyen arányban oszlanak majd meg a két platform között. A Sony egy GTA IV-et tartalmazó PlayStation 3 csomaggal készült az eseményre, míg a Microsoft hatalmas, a Halo 3 népszerûsítésével rivalizáló pénzeket ölt reklámokba.



A GTA-széria PlayStation 2-n vált igazán sikeressé, így a Sony a HD-konzollal még nem rendelkezõ GTA-tábor minél nagyobb arányú átmentésében reménykedhet, miközben a Microsoftnál egyértelmû a hatalmas árazásbeli elõny: az Egyesült Államokban az Xbox 360 Arcade harmadával olcsóbb a PS3-nál, míg Európában lényegében felébe kerül -- nem véletlenül idõzített drasztikus árcsökkentést március közepére Európában a Microsoft, mikor 80 euróval vágta meg konzolja ajánlott kiskereskedelmi árait. Hogy megváltoznak-e a két platform egymáshoz viszonyított értékesítési adatai, a következõ hetek során felbukkanó piaci számokból derül majd ki.

Az Electronic Arts faktor

Nemcsak a Sony és a Microsoft viaskodására van azonban kihatással a GTA IV megjelenése. A világ legnagyobb független játékkiadójaként az Electronics Arts (EA) február végén egy 2 milliárd dollár értékû felvásárlási ajánlatot tett a GTA mellett a Max Payne-t, a Bioshockot, az Obliviont vagy a Civilisationt is jegyzõ  Take-Two Interactive Software-re. A Take-Two vezetõsége azonban visszautasította a 63 százalékos prémiumot kínáló készpénzes ajánlatot, mondván, az ár túl alacsony, és a GTA IV premierjét követõen térjenek vissza rá.


A Take-Two kétségtelenül arra apellál, hogy az EA a játék sikere miatt kénytelen lesz megemelni ajánlatát. Reakciójában az EA úgy fogalmazott, a piac már beárazta a GTA IV sikerét, amit a részvényárfolyam is tükröz. Ezzel a Take-Two természetesen nem értett egyet. "Mindig is fenntartottuk, hogy a Grand Theft Auto IV teljes potenciálja csak a rajtot követõen válik nyilvánvalóvá, és úgy tûnik, valóban ez a helyzet. Nagyon elégedettek vagyunk" -- mondta el Ben Feder elnök-vezérigazgató.

A Take-Two megkaparintásával nem csak a jól jövedelmezõ Grand Theft Auto sorozatot zsebelhetné be a veszteségeket halmozó és kreatív krízissel küzdõ EA, hanem a Take-Two sportjátékokat fejlesztõ részlegével is erõsíthetné csapatait -- két legyet üthetne egy csapásra: magához vehetné a tehetséges fejlesztõket, és egycsapásra megszüntetheti a versenyt a piac e szegmensében. Elemzõk és iparági szakértõk ugyanakkor arra figyelmeztetnek, egy kéretlen felvásárlás után az akvirált cég dolgozói gyakran nagy számban távoznak. 

 Az elmúlt években a szinte teljesen a rókabõrök lehúzására építõ EA kiútkeresése közben számos nagyobb felvásárlást hajtott eddig is végre, hogy méretgazdaságossági szinergiák mellett friss kreatív erõforrásokra is szert tegyen. Tavaly októberben például megszerezte a Bioware-t és a Pandemic Studiost egy 860 millió dolláros ügylet keretében, melyek olyan  népszerû címeket dobtak korábban a piacra, mint az MDK, a Star Wars: KOTOR és Battlefront, a Baldur's Gate, a Mercenaries, a Full Spectrum Warrior, a Mass Effect, vagy a Destroy All Humans.

Saját problémái mellett ráadásul az EA méretes piaci ellenfelet kapott a Blizzard stúdiót is magába foglaló Vivendi Games és az Activision összeolvadásával. A két vállalat praktikusan egymás komplementerei földrajzi, a megcélzott platformok és a játékstílusok szempontjából egyaránt, és egy sikeres együttmûködés igen gyümölcsözõnek bizonyulhat mindkét fél számára -- a Blizzard kultikus PC-s fejlesztései behatolhatnak a jövedelmezõ konzolokra, míg az Activision az online játékok terén nyerhet teret, ami régi ambíciója a cégnek.