Adatmentéssel foglalkozó izraeli céget vett meg az IBM

Az IBM csütörtökön bejelentette, hogy megvásárolja az izraeli FilesX vállalatot, amely adattárolási, adatvédelmi szoftvereket fejleszt. Az ügylet pénzügyi részleteit az érintettek nem hozták nyilvánosságra, csupán annyit lehet tudni, hogy a tranzakció "nagyon hamar" lezárul.



A FilesX Xpress Restore terméke az üzleti kritikus adatok védelmét látja el, mégpedig folyamatosan, a változásokat blokkszinten mentve, ezzel gyakorlatilag kiváltva a szalagra vagy más adathordozóra történõ napi mentéseket. A szoftver az egyes alkalmazásokat, illetve adatokat elõre beállított házirendek alapján akár eltérõ sûrûséggel is képes menteni, ezáltal ideálisan felhasználva az erõforrásokat (pl. diszkkapacitás, sávszélesség). A mentések arra is felhasználhatók, hogy egy állomány régebbi verzióját megtaláljuk, az Xpress Restore tetszõleges mennyiségû változatot képes egy fájlból visszamenõleg tárolni.


A termék az összes Windowson futó kritikus alkalmazást támogatja, beleértve a Microsoft saját termékein túl például az SAP és Oracle szoftvereit is. Az Xpress Restore technológiai alapjait felhasználva a FilesX létrehozta az Xchange Restore-t, ami kimondottan Exchange-környezetek védelmét szolgálja, és akár egyetlen objektumot, például egy véletlenül törölt üzenetet vagy naptárbejegyzést is képes "visszahozni" anélkül, hogy az egész Exchange adatbázist (EDB) vissza kellene állítani.

A FilesX felvásárlásával megszerzett technológiák az IBM Tivoli termékvnalába kerülnek bele. Az izraeli cég a Nagy Kék idei negyedik akvizíciója, a vállalat korábban egy másik izraeli, adattárolásban érdekelt céget is megvett (XIV), emellett felszippantotta a Net Integration Technologiest, valamint az AptSoftot. Tavaly az IBM összesen kilenc céget vett meg, köztük 5 milliárd dollárért az üzleti intelligenciában érdekelt kanadai Cognost.