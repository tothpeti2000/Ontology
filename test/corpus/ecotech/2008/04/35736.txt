A Cisco továbbra is szanálná a Linksys nevet

[Techworld] Továbbra is bizonytalan, hogy pontosan mikor tûnnek el a Linksys márkanévû termékek a Cisco kínálatából, de az elhatározás biztos: Rick Moran, a kis- és középvállalkozási részleg (SMB) alelnöke egy hétfõi interjú során megerõsítette, hogy erre akár hamarabb is sor kerülhet, mint arra sokan számítanának.



Két dudás egy csárdában

A Cisco 2003-ban vásárolta meg a Linksys-t, elsõ ízben pedig négy évvel késõbb, 2007. szeptemberében merült fel, hogy a vállalat megszabadulna a jól bejáratott, ismert névtõl. A márkanév megszûnésével nem tûnnek el a termékek a boltokból, csak a Cisco neve alatt futnak majd tovább. Az, hogy a Cisco jelenleg két márkanéven is kínál termékeket a kis- és középvállalkozásoknak, egyértelmûen zavart okoz, közölte most Rick Moran. 

A Cisco körülbelül egy évvel ezelõtt engedélyezte, hogy az SMB-csatornái Cisco és Linksys termékeket egyaránt kínáljanak a vállalat ügyfeleinek, a tapasztalatok azonban azt mutatják, nincs mindkettõre szükség. Azok az üzletek, melyek eddig Cisco termékeket árultak, nem mutatnak komoly érdeklõdés az egyszerûbb Linksys termékek iránt, míg a Linksys viszonteladók éppen az egyszerû, akár egyedileg is értékesíthetõ megoldásokat helyezik elõtérbe a komplexebb, összetettebb Cisco termékekkel szemben.


Moran elárulta, hogy a Cisco lépései a vállalat weboldalán is tetten érhetõk, a termékeket fejlesztõ csapatok szorosabban együttmûködnek, a termék útiterveket is összefésülték. A fejlõdés egyetlen márkanév használata felé mutat, mely nyilvánvalóan nem a Linksys lesz, ez a lépés pedig az alelnök szerint hamarabb bekövetkezhet, mint várnánk.

Ebbõl is Cisco lesz?

Linksys

A Cisco kisvállalati és otthoni termékeket gyártó részlege, a Linksys már több mint évi 1 milliárd dolláros forgalmat bonyolít. A vállalat korábban azt tervezte, hogy a Linksys neve alatt megjelenik az otthoni szórakoztató elektronikai termékek szegmensében is, közvetlenül versenyezve olyan nagyágyúkkal mint a Sony vagy a Samsung. A Linksys neve alatt olyan berendezéseket kínáltak volna, amelyek képesek az internetre csatlakozni.

A Cisco körülbelül 500 millió dollár értékû részvényt fizetett 2003-ban Linksysért. A vállalat azt remélte a felvásárlástól, hogy jelentõs piaci részesedést szerezhet a SOHO hálózati eszközök piacán. A Linksys név és termékek itthon is ismertek, elterjedtek, szinte minden számítástechnikai szaküzletben kaphatók.