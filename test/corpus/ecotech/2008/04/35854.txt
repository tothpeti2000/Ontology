Tessék-lássék árcsökkentés az Intelnél

Az elmúlt években már megszokhattuk, hogy az Intel rendszeresen csökkenti processzorainak árát az AMD-vel vívott versenyben, amelyre válaszul az AMD is módosítja árait. Az Intel legutóbb a hétvégén cselekedett így, azonban a több száz különféle lapkát felvonultató kínálatából mindössze tucatnyi chipnek mérsékelte az árát, vagyis lényegében nem volt árcsökkentés, inkább csak egyfajta kiigazítás.




A világ legnagyobb chipgyártója több termékkategóriában is átfésülte az árakat, ennek köszönhetõen olcsóbb lett a Core 2 Quad Q6700 és Q6600, a Core 2 Duo E6850, a Core 2 Duo E4600, a Xeon X3230 és X3220, valamint néhány Celeron. Az árcsökkentésben érintettek zöme azonban régebbi generációs, 65 nanométeres eljárással készített kifutó termék, az igazítással az Intel célja, hogy a keresletet az olcsóbban gyártható, 45 nanométeres processzorok felé terelje.

Az Intel tehát továbbra sincs rászorítva arra, hogy valódi, látványos árcsökkentést hajtson végre. Az AMD négymagos chipjeinek piacra dobásával nem tudta felkavarni a processzorpiaci állóvizet, mivel a potens Opteronok szállítását egy váratlanul felbukkanó hiba miatt fél évvel eltolták, az asztali gépekbe szánt Phenomok pedig versenyképtelennek bizonyultak az Intel Core 2 Quadjaival szemben annak ellenére, hogy monolitikus négymagos felépítésük az AMD szerint mûszakilag szuperiorrá teszi õket. A Phenomok piaci pozícióját mindennél jobban jelzi, hogy még a csúcsváltozat sem kerül annyiba, mint a legolcsóbb Core 2 Quad.

Az AMD már demonstrálta ugyan saját 45 nanométeres designját, a Shanghait, a piaci bevezetést pedig a második félévre ígéri, a jelenleg rendelkezésre álló információk szerint azonban ez nem lesz más, mint a Barcelona újabb gyártástechnológián implementált változata, lényegi fejlesztések nélkül -- az egyetlen említésre méltó újdonság a megnövelt méretû, 2 helyett 6 megabájtos harmadszintû cache, amely bizonyos szerverfeladatok esetében jól jön, de az asztali alkalmazások többségében nem hoz áttörõ teljesítményugrást. 

[+] Kíméletlenül erõs processzornak ígérkezik az Intel Nehalem 

A gyenge pénzügyi helyzetben lévõ vállalat következõ nagy problémája a negyedik negyedévben adódik, mikor az Intel elindítja az átütõ erõnek ígérkezõ Nehalem-generációját. A Nehalem márpedig él és virul, az április elején Kínában megrendezett Intel Developer Forumon a vállalat egy 3,2 GHz-es példányt demózott hagyományos léghûtés mellett. A HEXUS.net beszámolója alapján ráadásul ez még mindig egy korai szilíciumverzió, vagyis a jelek szerint a Nehalem rendkívül jó formában van ahhoz, hogy a negyedik negyedév során akár magas órajeleken is megjelenjen.