Nem fenyegeti a merevlemezek jövõjét az SSD

Tavaly a világszerte leszállított merevlemezek száma meghaladta a félmilliárdos küszöböt, becsli az iSuppli piackutató cég, köszönhetõen leginkább a mobil és konzumelektronikai eszközökbe épített meghajtóknak. A gyártók versenyében nem figyelhetõ meg látványos változás, a piaci pozíciók stabilnak tûnnek, ahogyan a piac egésze is további dinamikus bõvülés elõtt áll az SSD-k jelentette verseny ellenére is.



Tavaly több mint 516 millió HDD-t szállítottak le a gyártók világszerte, ami éves szinten 19 százalékos növekedésnek felel meg, derül ki az iSuppli Storage Market Tracker 2008 elsõ negyedéves kiadásából. A növekedés húzóerejét a notebookokba és a nem számítástechnikai termékekbe (digitális videorekorder, videokamera, hordozható médialejátszók stb.) épített HDD-k képezik magas növekedési ütemükkel, míg az asztali meghajtók szegmensének lassú bõvülése tömegébõl fakadóan továbbra is jelentõs növekedést biztosít darabszámban.  

Az iSuppli adatai alapján tavaly közel 41 millió merevlemezt értékesítettek a gyártók szerverekbe, melybõl mintegy 10,8 milliót a belépõkategóriás kiszolgálók jelentették, gyakorlatilag asztali HDD-kkel. A desktop piac továbbra is toronymagasan a legnagyobb szegmens, 238,1 millió darabbal, míg a mobil merevlemezek volumene alulról súrolta a 150 milliót. Ezzel a számítástechnikai eszközökbe szánt HDD-k volumene tavaly meghaladta a 428 milliót, amihez 88 millió konzumelektronikai eszközökbe szánt merevlemez csatlakozott.

A piac nagysága 32,8 milliárd dollárra rúgott, ami mindössze 4,6 százalékkal haladja meg az egy évvel korábbit, vagyis az átlagos eladási árak 12 százalékkal olvadtak 2007 során. A trendbõl kiviláglani látszik, hogy az árak ha nem is érték el mélypontjukat, de rendkívül nyomottá váltak és a gyártóknak keményen kell dolgozniuk azon, hogy egészséges nyereséget mutassanak fel.  Az asztali PC-kbe szállított HDD-ket átlagosan 54, a notebook-meghajtókat 58 dollárért értékesítették a gyártók, a szerver merevlemezek átlagos eladási ára pedig 179 dollár volt. Az iSuppli elõrejelzése szerint jelenlegi árfolyamokon a merevlemezek árazásának padlója 40 dollár körül alakul, kapacitástól függetlenül.


Az egyes gyártók részesedése az év során stabil képet mutaott, nem történt változás a sorrend terén. A mára mindössze hatszereplõsre szûkült mezõnyt továbbra is a Seagate vezeti, az év egészében 175,5 millió HDD-t szállított le, ezzel 33,9 százalékos részesedést ért el. A második a Western Digital 114 millióval és 22 százalékkal, míg a harmadik a Hitachi GST 89,5 millió darabbal és 17,3 százalékos szelettel. A Samsung 11,1, a Toshiba 7,2, míg a Fujitsu 6,9 százalékot ért el.

"A HDD-szállítók láthatóan rájöttek, nem születik elõnyük abból, ha a nyereségesség árán néhány százalékpontnyi részesedést szereznek. Ez a nyereségesség ugyanis, mely a kutatás-fejlesztés motorját mozgatja ebben az iparban, és a HDD-gyártók úgy tûnik úgy döntöttek, nem akarják megfõzni az aranytojást tojó tyúkot" -- kommentálta a piaci dinamikát Krishna Chander, az iSuppli vezetõ elemzõje.

Az iSuppli megjegyzi, hogy a NAND flash-alapú meghajtók (SSD) rohamos terjedés alatt áll a tárolópiacon, a merevlemezek a következõ évek során is toronymagasan a legnépszerûbb adattároló-eszközök maradnak, így az iSuppli becslése szerint 2012-ben már 845 millió HDD kerül leszállításra, ami átlagosan évi 10,4 százalékos bõvülést jelent a következõ 5 év során. A merevlemezgyártók további védekezésként egyre több hibrid merevlemezt is piacra fognak dobni (HHD, hybrid hard drive), melyek nagyobb mennyiségû (akár több gigabájt) NAND flash memóriát alkalmaznak mintegy gyorsítótárként. Ennek elõnye, hogy megmarad a HDD-k szolgáltatta nagy kapacitás, miközben a gyakran igényelt adatok esetében az SSD-kre jellemzõ villámgyors hozzáférési sebesség és alacsony fogyasztás realizálható.