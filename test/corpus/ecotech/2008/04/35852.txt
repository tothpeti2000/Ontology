Lemondott a Samsung igazgatótanácsának adócsalással vádolt elnöke

Lemondott a Samsung Group igazgatótanácsának elnöke, Kun-hee Lee, miután adócsalással vádolták meg. Szintén lemondott Hak-soo Lee alelnök (csak névrokon), Kun-hee Lee egyik legközelebbi bizalmasa, valamint Jae-yong Lee, aki az igazgatótanács elnökének fia, a Samsung Electronics alelnöke.



18 milliárd forintnyi elcsalt adó

A vádak szerint a Samsung Group elsõ embere részvényeit mások nevére íratta, és így próbálta meg megmenekülni 112,8 milliárd won, azaz mintegy 18 milliárd forintnyi adó befizetése elõl, emelett szabálytalan pénzügyi tranzakciókkal próbálta meg átjátszani az irányítást gyerekei részére. Az ügyben a Lee család két tagja mellett összesen nyolc magas rangú Samsung-vezetõ érintett -- a botrányt a vállalat egyik vezetõ jogásza pattintotta ki tavaly novemberben. Január elején Lee otthonán és irodáján is rajtaütöttek a koreai rendõrök, annak nyomait kutatva, hogy a Samsung létrehozott-e egy megvesztegetési alapot, amelybõl koreai kormányzati tisztségviselõk, ügyészek, bírók és más politikusok jóindulatát vagy hallgatását akarták megvenni. Utóbbi vádat bizonyítékok hiányában ejtették. Leet egyelõre nem vették õrizetbe, mivel a hatóságok szerint az túl nagy nyugtalanságot keltene.

A Samsungot 1938-ban alapította Byung-chul Lee, akinek a most leköszönõ Kun-hee Lee a harmadik fia. Byung-chul 1987-ben halt meg, ekkor vette át a vállalat irányítását Kun-Hee. Elemzõk szerint egyelõre lehetetlen lenne megjósolni, hogy Kun-hee Lee távozása  milyen hatással lesz a Samsung vállalatcsoporthoz tartozó cégek mûködésére, mivel eddig is jóformán átláthatatlan volt, hogy pontosan mekkora is az alapító család befolyása a napi ügyekre. Kun-hee Lee megtartja részesedését a Samsungban, ezzel továbbra is a legnagyobb egyéni befektetõje marad a cégnek.

Kun-hee Lee bocsánatot kér a koreai néptõl

Az országgal egybeforrt vállalat


 A Samsung Group a legnagyobb vállalat Dél-Koreában, és a General Electric mögött a világ második legnagyobb konglomerátuma, összesen 59 cég tartozik az érdekeltségébe. Köztük van a világ legnagyobb elektronikai vállalata, a Samsung Electronics, de a cégcsoport szinte minden iparágban érdekelt, beleértve többek között a nehézipart, hajógyártást, vegyipart, textilipart, az építõipart, pénzügyi szolgáltatásokat, vagy az idegenforgalmat is. A Samsung csoport éves forgalma a 150 milliárd dollárt közelíti, ezzel Dél-Korea bruttó nemzeti össztermékének 15 százalékát adja.

Dél-Koreában a Samsung helyzete különleges: a vállalat az egész lakosság körében ismert és elismert, a dolgozók már-már japán módra  hûségesek. A koreai gyerekek, diákok (fõképp a mérnökhallgatók) számára a Samsung a legvonzóbb munkahelyek egyike, a vállalat egyébként saját magánegyetemet is alapított. A Samsung dél-koreai presztízsét talán azt mutatja a legjobban, hogy a Kun-hee Lee lemondása kapcsán tartott sajtótájékoztatót az összes országos tévécsatorna rendes adását megszakítva, élõben közvetítette. Lemondása kapcsán Lee bocsánatot kért a dél-koreai néptõl, amiért az ellene indított rendkívüli vizsgálat "bajt hozott" sokak fejére. Lee teljes erkölcsi és jogi felelõsséget vállat tettéért.