Újabb trösztellenes vizsgálat indult az Intel ellen

Az AMD-nek újabb jogi frontot sikerült nyitnia az Intel ellen. New York államának ügyésze formálisan is trösztellenes vizsgálatot indított a világ vezetõ processzorgyártója ellen, ugyanis megalapozottnak tartják a gyanút, hogy a vállalat versenyellenes gyakorlatot folytat. Az ügy a világ más részein folyamatban lévõ eljárások egy újabb mása. Az Intel ellen története során eddig egyetlen jelentõs trösztellenes ítéletet sem hoztak.



Nincs új a nap alatt

Újabb csatlakozott az Intel ellen jelenleg is folyó trösztellenes eljárások sorához, melyek az elmúlt években Japánban, az Egyesült Államokban, Európában és Dél-Koreában indultak. New York állam ügyészsége az elõzetes vizsgálódást követõen döntött úgy, formálisan is kérdõre vonja a chipgyártót. Andrew Cuomo fõügyész bejelentette, széleskörû idézést kapott a chipgyártó, hogy adja át a megfelelõ információkat a vizsgálat lefolytatásához. Hasonló idézésben részesült az AMD is, melyet minden bizonnyal készségesen teljesít majd. 

"Egy körültekintõ elõzetes kiértékelést követõen úgy határoztunk, hogy az Intel lehetséges versenyellenes magatartásával kapcsolatban felmerült kérdések egy teljeskörû és tényszerû vizsgálatot tesznek szükségessé. A monopolisztikus tevékenységek komoly gondot jelentenek, különösen a New York-iaknak, akik egy információintenzív gazdaságot irányítanak" -- közölte Cuomo. Az ügyészség vizsgálatának fókuszában az Intel árazási gyakorlata áll, hasonlóan a világ más részein folyókhoz. Az AMD lobbitevékenységét politikailag támogathatta, hogy New York állammal nemrég szándéknyilatkozatot kötött egy következõ félvezetõüzem megépítésérõl.

Kiszorító hatás

Az Intel ellen indult versenyhivatali vizsgálatok és polgári perek új hullámát az a három évvel ezelõtti japán állásfoglalás keltette, mely kimondta, hogy a processzorgyártó árképzési gyakorlata megsérti a szigetország törvényeit. A japán hatóságok felszólították a vállalatot, hogy szüntesse be a jogszerûtlen gyakorlatot, formálisan ugyanakkor nem kezdeményeztek eljárást. Az Intel kifejezte egyet nem értését, ugyanakkor együttmûködésérõl biztosította a versenyhivatalt -- vagyis az ügyet a japán normák szellemében zárták.

Az inkriminált árazási gyakorlatban az Intel olyan szerzõdéseket kötött számítógépgyártó partnereivel, melyek exkluzivitást vagy az adott gyártó forgalmának garantált hányadát biztosították neki. Amennyiben a partner teljesítette ezeket a feltételeket, akkor utólagos visszatérítésekben részesült. A verseny korlátozásában az Intellel együttmûködött többek között a Sony, a Toshiba, a Fujitsu és az NEC is. Az AMD az IDC adatai szerint 2004 végére 8 százalékra esett vissza Japánban, ami azt látszik alátámasztani, hogy az Intel eredményesen ásta alá az AMD pozícióit.


A japán vizsgálat eredményeire alapozva az AMD ezt követõen frontális jogi- és pr-támadást intézett az Intel ellen, 48 oldalon taglalva az Intel állítólagos bûneit, melyek között partnereinek szóbeli megfenyegetései is megtalálhatóak. A cég polgári pert kezdeményezett az Egyesült Államokban és Japánban is, melyek jelenleg is folyamatban vannak, valamint 2006-ban az Európa Bizottságnál is újabb lobbitevékenységbe kezdett. A Bizottság akkor már öt éve nyomozott a processzorgyártó óriás ellen, elegendõ bizonyíték hiányában azonban nem tudott vádat emelni. 

Neelie Kroes versenyjogi biztos csapata végül azonban tavaly elszánta magát, miután a bizonyítékok összegyûjtését követõen úgy értékelték, hogy az Intel gyakorlata hosszú távon az európai jog szerint káros a fogyasztóknak. Brüsszel tavaly júliusban emelt hivatalosan is vádat, amire az Intelnek néhány nappal ezelõtt kellett felelnie a Bizottság elõtt -- ha el is ítélik a vállalatot, úgy az megtámadhatja a határozatot bíróság elõtt, így a végsõ szót évek akár csak múlva mondják ki. 

Ez sem lesz könnyû

Az Intel szerint tevékenysége törvényes, az AMD egyszerûen saját hibás döntéseinek áldozata, ha vannak jó termékei, akkor sikeres, és a piacon egészséges verseny van, és errõl igyekeznek az ügyészséget is meggyõzni. Szakértõk szerint nem lesz könnyû az ügyészségnek bizonyítani az Intel árazásának jogsértését, ugyanis nincs egyértelmû vonal az agresszív és versenyellenes dömpingárazás között például, ugyanakkor különbséget kell tudni tenni majd. A BusinessWeek által megszólaltatott szakjogász szerint ráadásul az amerikai jog elnézõ az exkluzív megállapodásokkal szemben is, és csak a kirívó esetekbe avatkozik be.

A Mercury Research becslése szerint az Intel 15-50 dollárért állítja elõ processzorait, az átlagos eladási ára pedig ennek többszöröse, a szervereknél 400 dollár. Önmagában a monopolisztikus pozíció nem törvényellenes sem az Egyesült Államok, sem az Unió törvényei szerint. A Mercury adatai szerint az x86-os processzorpiaci volumen 76,2 százalékát birtokolta az Intel a harmadik negyedévben, míg az AMD 23,3-at, míg érték alapján ez rendre 86,6 és 13,4 százalék az év egészére.