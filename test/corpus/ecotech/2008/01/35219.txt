Képtelen lépést tartani a Google-lal a Yahoo

Gyászos negyedéves számokat és pesszimista elõrejelzést tett közzé a Yahoo, amely ezer dolgozó elbocsátásával szeretné növelni a hatékonyságát, hogy versenyképesebb legyen a Google-lal szemben. A cég papírja a tõzsdezárás utáni kereskedésben 10 százalékot vesztettek értékükbõl -- utoljára 2003-ban értek ilyen keveset a Yahoo-részvények. 



A Yahoo forgalma ugyan 8 százalékkal növekedett a negyedik negyedévben, ám a cég nyeresége 23 százalékkal visszaesett. A gyatra eredmények nem lepték meg a piacot, a mutatók nagyjából megfeleltek az elemzõi várakozásoknak. A negyedik negyedévet 1,83 milliárd dolláros bevétellel zárta a Yahoo, a nettó nyereség 205,7 millió dollárt, részvényenként 15 centet tett ki. Egy évvel korábban a vállalat 1,7 milliárdos forgalomról és 268,7 milliós, részvényenként 19 centes eredményrõl számolt be. 2008-ra 5,3 és 5,9 milliárd dollár közötti forgalmat várnak a Yahoonál, a Bloomberg által megkérdezett elemzõk átlagosan 5,88 milliárd dollárt várnak.


Az elemzõk számára rendezett negyedéves tájékoztatón elhangzott, hogy az amerikai gazdasági helyzet miatt egyes cégek -- elsõsorban a pénzügyi szolgáltatók, a kereskedõk és az utazási szektorban érdekeltek -- érezhetõen kevesebbet költenek online hirdetésekre, ami rányomta a bélyegét a Yahoo mutatóira is. Ennek ellenére a legtöbb iparágban az online hirdetési bevételek növekedését várja a Yahoo 2008-ban, fõleg az autóipar, a gyógyszeripar, a távközlés és a tartós fogyasztási cikkek gyártói részérõl volt érzékelhetõ bõvülés az év elején.



A webkeresõk piacán a Yahoo képtelen lépést tartani a Google-lal, a Nielsen Online decemberi adatai szerint a Google részesedése az amerikai webkeresésekbõl 56 százalékra nõtt, miközben a Yahoo-é 18 százalékra csökkent. A hatékonyabbá válás érdekében a Yahoo megválik mintegy ezer dolgozójától, az elbocsátásokkal és átszervezésekkel kapcsolatos kiadások az elsõ negyedévben 20-25 millió dollárjába kerülnek a cégnek, ugyanakkor a megtakarítás éves szinten elérheti a 100 millió dollárt is. 