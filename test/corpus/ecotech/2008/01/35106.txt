A BEA kimondta a boldogító igent az Oracle-nek

A BEA Systems igazgatótanácsa egyhangúlag elfogadta az Oracle 8,5 milliárd dolláros felvásárlási ajánlatát, így már semmi sem állhat a két cég egyesülésének útjába. A BEA készpénzállományát figyelembe véve az Oracle 7,2 milliárd dollárt fizet.



Októberben az Oracle részvényenként 17 dollárt kínált az BEA-ért, azt az ajánlatot az igazgatótanács elutasította, mivel túl alacsonynak találták. A BEA részvényenként 21 dollárra tartotta magát, ezt viszont az Oracle találta túl magasnak, így akkor nem született megállapodás. Most viszont egy új ajánlattal állt elõ az Oracle, a részvényenként 19,3 dollárra azonnal rábólintott az igazgatótanács, és elfogadásra javasolta a részvényeseknek is. A BEA papírjai ma már 20 százalékkal erõsödtek a tõzsdén, pillanatnyilag az árfolyam 18,57 dolláron áll.


Az Oracle az elmúlt három évben több mint 25 milliárd dollárt költött akvizíciókra az üzleti szoftverek területén és olyan vállalatokat szippantott magába mint a PeopleSoft, a J.D. Edwards, a Siebel és a Hyperion. Az akvizíciókkal a vállalat célja egy olyan átfogó portfolió kiépítése volt, amely sikerrel veheti fel a versenyt a piacvezetõ SAP kínálatával szemben. A BEA Systems a köztesszoftverek piacán érdekelt, ahol az Oracle az IBM kihívója. A BEA-t már régóta úgy tartották számon, mint lehetséges felvásárlási célpontot.

"A közös ügyfeleink már három éve javasolták ezt az ügyletet" -- mondta az Oracle elnöke, Charles Phillips, aki az ügyfeleknek küldött levélben megerõsítette, a BEA-felhasználók továbbra is használhatják megszokott szoftvereiket, nem kényszerítik õket arra hogy Oracle alkalmazásokra álljanak át.