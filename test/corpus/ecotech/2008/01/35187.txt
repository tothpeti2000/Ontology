Kétszeresére nõtt a Sun nyeresége

Mindössze 1 százalékkal növekedett a Sun Microsystems bevétele a cég második pénzügyi negyedévében, de a nyereség megduplázódott. A vállalat mutatói némileg felülmúlták az elemzõi várakozásokat, a bejelentést követõen a Sun-papírok 1,4 százalékkal erõsödtek, miután a rendes kereskedés alatt 8,7 százalékot emelkedett az árfolyamuk.



A december 30-án zárult második pénzügyi negyedévet 3,61 milliárd dolláros forgalommal zárt a Sun, ami lényegében megegyezik az egy évvel korábbi 3,56 milliárd dollárral (az árfolyamhatás kiszûrésével valószínûleg még csökkent is a bevétel). A cég azonban megduplázta nyereségét, 133 millió dollárról 260 millióra növelte profitját, elsõsorban a mûködési kiadások csökkenése miatt, egészen pontosan a kutatás-fejlesztésre költött kevesebb pénz miatt. A részvényegységre jutó nyereség 31 cent volt, ami 1 centtel több az elemzõi konszenzusnál.

A bruttó eredményhányad 48,5 százalék volt a második negyedévben, ami változatlan az elsõ negyedévhez képest, ami viszont kétéves rekord volt a vállalat történetében. A megelõzõ év azonos idõszakával összevetve a bruttó eredményhányad 3,5 százalékponttal emelkedett. A folyó pénzügyi évre 45-47 százalékos bruttó eredményhányadot várnak a Sunnál, és legalább 5 százalékos bevételnövekedést a második félévben, a teljes pénzügyi évet tekintve ez 2-4 százalékos forgalom-emelkedésre lehet elég.


 A Sun Microsystems 2 százalékkal több szervert értékesített a második negyedévben, mint egy évvel korábban, a HWSW becslései szerint összesen mintegy 88 ezer darabot, amibõl 28 ezernél is több volt az x86 processzoros gépek száma. Az x86-os gépek száma éves szinten 13 százalékkal nõtt.

A Sun bevételének összetétele lényegében évek óta változatlan, a termékértékesítés 62 százalékot, a szolgáltatások pedig 38 százalékot hoztak a konyhára. Jonathan Schwartz elnök-vezérigazgató ugyan többször is nyomatékosította, hogy a Sun nem érzi az amerikai gazdaság lassulásának hatásait, de a cég mégis 8 százalékkal csökkenõ forgalmat ért el az Államokban, miközben Dél-Amerikában 24 százalékkal, az EMEA régióban 7 százalékkal, a Távol-Keleten pedig 2 százalékkal nõtt a bevétel.