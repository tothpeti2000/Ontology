Remek évet zárt a Sony Ericsson, közelít a Motorolához

A Samsung Electronics mellett erõs évet zárt a Sony Ericsson is tavaly a mobiltelefonok hatalmas piacán. A japán-svéd tandem több mint 100 millió mobiltelefont értékesített 2007 során, amiben meghatározó szerepet játszott az olcsóbb készülékek, valamint a Walkman-mobilok töretlen sikere. Ez a teljesítmény ugyanakkor valószínûleg nem volt elegendõ ahhoz, hogy a cég befogja a visszacsúszó Motorolát.



Remekelt tavaly a Sony Ericsson, miután 103,4 millió készüléket szállított le, ami 38 százalékkal több az egy évvel korábbinál -- ebbõl a negyedik negyedévre 30 milliónál is több telefon jutott. Az árbevétel az olcsó készülékek arányának növekedése következtében ennél visszafogottabban, 18 százalékkal bõvült, a céget dicséri, hogy a bruttó profithányadot másfél százalékponttal 30,6 százalékra tudták tornázni. Az átlagos eladási ár 125 euróra csökkent ugyan, ez azonban még mindig kifejezetten magasnak mondható, közel 25 százalékkal magasabb, mint a Samsungé, és 80 százalékkal több a Nokiánál.

A Sony Ericsson 12,9 milliárd euró árbevétel mellett 1,1 milliárd adózott nyereséget tudott felmutatni, ami 11,7 százalékkal haladja meg a 2006-ost. A vállalat hangsúlyozza, hogy a jövõbeni növekedés érdekében folyamatosan befektetéseket eszközöl a kutatás-fejlesztésbe és a márka építésébe egyaránt, hogy "elmélyítsük a portfóliót és erõsítsük a Sony Ericsson jelenlétét a fejlõdõ piacokon világszerte" -- mondta közleményében Komiyama Hideki, a vállalat elnöke. "Célunk továbbra is, hogy az ipar legnagyobb három szereplõjének egyikévé váljunk, és a lendület, melyet 2006-ban és 2007-ben alapoztunk meg, reális és elérhetõ ambícióvá teszi ezt."


A gyártó eddig 145 millió zenelejátszásra alkalmas telefont értékesített, melybõl 57 millió Walkman márkájú. A cég a Walkmanek mellett a negyedévben a Cyber-shot modellek sikerét is citálja, melyekkel az 1,1 milliárd globális mobilpiacon az év egészében 2 százalékponttal magasabb, 9 százalékos piacrészesedést ért el. A vállalat ezzel látótávolságon belülre került a Motorolához, mely a harmadik negyedévben már csak 37,6 millió készüléket szállított le, ami 13 százalékos részesedést jelentett. 