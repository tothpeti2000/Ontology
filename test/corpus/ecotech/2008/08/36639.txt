Afrikát mérgezi a Nyugat elektronikai szemete

Ázsia után Nyugat-Afrika válhat a fejlett világ szemeteskukájává a Greenpeace szerint. Az elektronikai hulladékokat a szegény és elmaradott országokban megdöbbentõ körülmények között hasznosítják újra, kivonva belõlük a fémeket, amit újraértékesítenek.



Ázsia helyett Afrika a célpont

A konzumer elektronikai eszközök életciklusának rövidülésével és az ezek iránt egyre növekvõ igény miatt riasztó mértékben megugrott az elmúlt években az elektronikai hulladék mennyisége, melynek nagy része a harmadik világbeli országokban köt ki. A szemét jó része mérgezõ higanyt és ólmot tartalmaz, illetve további fémeket, mint a réz vagy az alumínium, melyeket a szétszerelés, olvasztás után újraértékesítenek. 

Kína és India után már a nyugat-afrikai Ghánában is komoly méreteket ölt az elektronikai hulladékszétszerelõ üzlet, az igazi probléma viszont az, hogy ezt többnyire mindenféle védõfelszerelés nélkül, képzetlen munkások végzik, illetve nagyon gyakran fiatal, akár 5 éves gyermekeket is munkába állítanak. A nyomtatott áramköri lemezek és egyéb alkatrészek szétolvasztásakor a nehézfémek és mûanyagok felszabaduló gõzei komoly egészségkárosodáshoz, huzamosabb ideig végezve a munkát pedig biztos halálhoz vezetnek, ami a megbízókat és a nyugati világot úgy tûnik, kevéssé sem érdekli.

A Greenpeace által begyûjtött minták többsége az egészségügyi határértékhez képest százszoros mennyiségû ólmot, illetve az újrafelhasználási eljárás során képzõdött mérgezõ kemikáliákat tartalmazott, például dioxin klorotént. Ezek anyagok elsõsorban az agyat, légutakat, tüdõt és az idegrendszert károsítják.

Sok a szemét

Hogy kerül az iPod Ghánába? 

Philips, Canon, Dell, Microsoft, Nokia, Siemens, Sony és egyéb más márkák eszközei kerülnek tömegesen az érintett országokba. Többnyire konténerekben érkeznek a számítógépek, televíziók, monitorok, amiket használtcikként szállítanak át a határon. A címke viszont messze nem fedi a valóságot, hiszen a készülékek szinte kivétel nélkül sérült, nem javítható, mûködésképtelen darabok. A környezetvédõ szervezet vizsgálatai szerint a csomagok pedig többségében az USA-ból, Németországból, Koreából. Svájcból, illetve Hollandiából érkeznek. A trükköt a feladás helyén is be kell vetni, hiszen az Európai Unió törvényei szerint az elektronikus hulladék exportja szigorúan tilos. A kiskapu viszont nyitva van, hiszen az elavult elektronikai eszközök kivitele és továbbhasznosítása viszont teljesen legális, azt pedig senki nem fogja ellenõrizni, hogy a kamionszám érkezõ gépek mûködnek-e egyáltalán. 

Mivel a mûködõképes számítógépek és mobiltelefonok nagyon is jól jönnek a szegény országokban, ezért ennek a lehetõségét nem lehet megtagadni tõlük. A hulladékkal viszont jóval többet ártanak maguknak, mint amennyi profitjuk keletkezik a fémek újraeladásából. Nem csak az emberek egészségét, de a környezetet is erõsen károsítják a fémek kinyerése során. A levegõ mellett a természetes vizeket és a földet is komolyan megmérgezi a hihetetlen mennyiségû e-szemét. 





A Greenpeace természetesen folyamatosan próbál nyomást gyakorolni a legnagyobb gyártókra, és arra próbálja rávenni õket, hogy a termékeikért vállaljanak felelõsséget egészen a folyamat végéig és ne csak az eladás pillanatáig vagy a garancia leteltéig. Másrészt pedig a gyártóknak a felelõssége, hogy ne használjanak mérgezõ anyagokat a készülékeikben, hanem helyettesítsék azokat ártalmatlan és könnyen újrahasznosítható anyagokkal. Csak az Egyesült Államok lakosai 3 milliárd elektronikai eszköz tulajdonosai, s egy régebbi katódsugárcsöves kijelzõ önmagában 1-2 kg ólmot, egy LCD-kijelzõ pedig veszélyesen sok higanyt tartalmazhat. 

Nincs igazán zöld cég

Egyes cégek már elkezdtek lépéseket tenni, amivel a globális helyzeten alig, saját presztízsükön annál inkább tudnak javítani. A tengerentúlon a Sony után az LG is igyekszik rendbetenni a dolgokat és lehetõvé tenni a vásárlóiknak, hogy a régi készülékeket megfelelõ módon helyezhessék el. Az LG egyelõre idén államonként egy gyûjtõtelepet szeretne létesíteni az amerikaiak kiszolgálására. A Greenpeace egy idén tavasszal készült értékelése szerint a legtöbbet a Samsung és a Toshiba tesz meg a környezet megóvásáért, míg a leggyalázatosabb a Nintendo, a Philips, a Panasonic, a Microsoft és a Sharp hozzáállása. 

Nincs teljesen zöld cég

Az Európai Unió is igyekszik természetesen foglalkozni a kérdéssel, ezért is hozta létre a nagyon szigorú feltételekhez kötött "ECO flower" címkét, amit olyan termékek kaphatnak meg, melyeknek gyártói a lehetõségekhez mérten mindent megtesznek a környezet megóvásáért. 