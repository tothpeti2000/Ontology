Eddigi legjobb évét zárta a Sun Microsystems magyarországi leányvállalata

Magyarországon nincs nyoma a Sun Microsystems globálisan mutatott gyenge teljesítményének, a vállalat itthon minden eddiginél jobb évet zárt. A magyar leány forgalma 11 százalékkal, nyeresége 27 százalékkal emelkedett, ezzel a régióban az egyik legerõsebb teljesítményt mutatta fel.



A most zárult pénzügyi évnek teljesen szinte új vezetõi gárdával futott neki a Sun Microsystems Magyarország, ahonnan 2007-ben számos szakember követte Hegedüs Gábort a HP-hoz. Hernádi József és csapata azon rácáfolt azokra a kétkedõkre, akik szerint a vezetõk távozásával a Sun teljesítménye megbicsaklik. "A téli hónapok alatt számos terület új vezetõt kapott. Ezen emberek széleskörû piaci ismerete újabb lendületet adott a Sun Magyarország kereskedelmi csapatának, így a következõ pénzügyi évben még nagyobb növekedést várunk" -- mondta Hernádi József, aki kiemelte, hogy a globális leépítések ellenére itthon nõtt a létszám. 

Bár sokan beszélnek a hazai szerverpiac megtorpanásáról, a Sunnál pont a szerverértékesítés bõvült a legnagyobb ütemben, az árbevétel növekedése megközelítette a 20 százalékot. Ennek hátterében az amúgy is pezsgõ pénzügyi szektorban mutatott jó teljesítmény áll -- a Sun a bevételi tervének több mint kétszeresét érte itt el. A Fujitsuval közösen fejlesztett Sun Fire M-sorozatú nagyvállalati kiszolgálók, illetve a masszív párhuzamos végrehajtásra kialakított, energiahatékony Sun Fire T-sorozatú gépek kimondottan jól teljesítettek, de az x86-os kiszolgálók eladásai is 20 százalékkal bõvültek -- tudtuk meg Polner Tamás marketing-igazgatótól. Utóbbi gépekkel a Sun számos új ügyfelet szerzett.


 A szolgáltatási terület 15 százalékkal növekedett, amelyen belül az oktatás fejlõdött a legjobban -- a tavalyi évhez képest 30 százalékos növekedés a  minõsített Java-programozói tudás és a képzett informatikai szakemberek iránti piaci igényt bizonyítja. A Managed Services terület a 19 százalékos növekedésével a szolgáltatási terület másik húzóágazata volt.