A SanDiskre feni a fogát a Seagate?

[EE Times/HWSW] Felvásárolná a Seagate a SanDisket, vagy annak bizonyos részlegeit, legalábbis ez a pletyka kelt szárnyra a héten a memóriaipar egyik legnagyobb szakkonferenciáján, a Flash Memory Summiten. A két cég összeolvadásával egy minden konkurensénél nagyobb piaci befolyással rendelkezõ, adattárolásban utazó mammutvállalat jöhetne létre.



A világ elsõ számú merevlemezgyártója felvásárolná a világ elsõ számú memóriakártyágyártóját -- írta tegnap az EE Times magazin iparági forrásokra hivatkozva. Egyes spekulációk szerint a Seagate elsõsorban a SanDisk flashalapú háttértárakat gyártó részlegére feni a fogát -- a piacvezetõ tárolóeszköz-gyártó ezzel az SSD-k szegmensében is felvehetné a versenyt ázsiai riválisaival, elsõsorban a Samsunggal vagy a Toshibával, mely egyébként a SanDisk egyik stratégiai gyártópartnere is egyben (a SanDisk és a Toshiba közös chipgyártó üzeme 2007-ben kezdte meg a termelést).

A Seagate felvásárlási stratégiáját érintõ korábbi pletykák szerint az amerikai merevlemezgyártó a flash- és DRAM-chipekre alapuló, magas megbízhatóságú tárolóegységekre szakosodott STEC-et kebelezte volna be -- azt a céget, melyet idén tavasszal egy szabadalmi jogvita keretében beperelt. Elemzõk szerint a Seagate még a nyolcvanas években, éppen a SanDiskkel kötött partneri viszonya alatt juthatott olyan, az SSD-khez kötõdõ szellemi tulajdonhoz, mely alapját képezheti a merevlemezek piacára potenciális veszélyt jelentõ SSD-gyártókkal szemben támasztott jogi követeléseknek -- a Seagate ennek adott érvényt áprilisban az STEC-kel szemben, de a kendõzetlen megnyilvánulásairól ismert cégvezetõ, Bill Watkins gyakorlatilag a teljes iparágat megfenyegette.


A SanDisk felvásárlásával kapcsolatos pletykákat egyik érintett fél sem kommentálta. A vállalat részvényárfolyama ugyanakkor az EE Times cikkének megjelenését követõen gyakorlatilag azonnal 9 százalékot emelkedett annak ellenére, hogy a legtöbb elemzõ visszafogottan értékelte a helyzetet, hangsúlyozva, hogy a két cég összeolvadása voltaképpen egyik félnek sem lenne igazán jó üzlet.

A Seagate akár a SanDiskkel karöltve, akár önállóan, a korábbi nyilatkozatok szerint jövõre biztosan belép az SSD-k piacára, elsõként az üzleti szegmenst kiszolgáló termékeivel. A Samsung, a Toshiba és a Hitachi már jelen van a területen chipgyártásuk révén, így a szereplõk fele mindkét szekeret tolja. A Seagate mellett a Western Digital és a Fujitsu nem rendelkezik egyelõre SSD termékekkel.