Hengerelt az Intel a második negyedévben

Várakozásokon felüli negyedévet mutatott a PC-processzorpiac, rácáfolva a szokásos szezonális trendekre és a nagyobb aktuális makrogazdasági környezettel kapcsolatosan elhúzódó aggályokra, derül ki az IDC legfrissebb jelentésébõl. A kedvezõ hírek hatására az AMD részvényei meredeken felfelé mozdultak el annak ellenére is, hogy a piackutató szerint a növekedés kizárólag az Intel generálta, és részesedést vett el riválisától.



A szezonálisan tipikusan leggyengébb második negyedévben a processzorok szállításai 3,1 múlták felül az elsõ három hónapét, éves összevetésben pedig rendkívül erõteljesnek számító 16,1 százalékos növekedést mutattak. Mindezek ellenére az Intel és az AMD között elmúlt egy évben dúlt árverseny hatására a negyedéves processzorpiac nagysága 4,5 százalékkal 7,7 milliárd dollárra olvadt. Az árharcot azonban többnyire már maguk mögött tudják a vállalatok, az Intel elmúlt két menetrendszerû árcsökkentése gyakorlatilag minimális korrekciókat hozott csak. Mindennek köszönhetõen az idei év egészében már növekedést mutat a piac, az IDC várakozásai szerint 2008-ban 7,5 százalékos emelkedéssel 32,8 milliárdra rúg majd a PC-processzorok piaca, ami óvatos becslésnek számít. 


Az IDC ugyanakkor egyértelmûen leszögezte, hogy az erõteljes második negyedévet kevésbé a keresleti  oldal gerjesztette, inkább az Intel agresszivitása magyarázza. A növekedést az Intel képviselte gyakorlatilag önállóan, szállításai szekvenciálisan 4,3, míg éves összevetésben 20,8 százalékkal bõvültek, miközben az AMD nagyjából stagnálást mutatott, a VIA pedig elhanyagolható súllyal bír, így szállításainak változása nincs döntõ hatással a piaci képre.

Az elõretörés eredményeként az Intel 79,7 százalékra tornázta fel részesedését, ami 0,9 százalékpontos emelkedés, miközben az AMD 1,2 százalékponttal 19,7 százalékra szorult vissza, a maradékot pedig a VIA vitte el. Az Intel dominanciája a notebook szegmensben a leginkább szembeütközõ, itt a szállítások 86,5 százalékát uralta a vállalat, mely 1,3 százalékpontos növekmény, ráadásul a VIA is részesedést szerzett, és 0,9 százalékon állt, miközben az AMD 1,9 százalékponttal szorult vissza 12,6 százalékra. A szerverek és munkaállomások terén 0,8 százalékpontot szedett el az AMD az Inteltõl, vélhetõen felfutóban lévõ négymagos Opteronjai segítségével, így a volumen 13,8 százalékát birtokolta. Az asztali chipek piacán megmerevedtek a pozíciók látszólag, az AMD továbbra is tartja 26,4 százalékos területét.

Bár az IDC számai nem festenek kedvezõ képet az AMD helyzetérõl, a tõzsde mégis pozitívan értékelte a friss információkat, és a hányatott sorsú cég papírjai a pénteki kereskedésben több mint 10 százalékos erõsödést is mutattak napközben, majd a nyitás felett 6,42 százalékkal zárták a hetet. A magyarázatot valószínûleg a vártnál jobbnak ítélt piaci környezet és elfogadható mértékû piacvesztés magyarázza, mely kedvezõvé teszi a hagyományosan erõs második félévvel és a vállalat négymagos processzoraival és új grafikus chipjeivel kapcsolatos várakozásokat.