Pocsék negyedévet zárt az NVIDIA, hat év után elõször volt veszteséges a cég

Hat év után elõször zárt veszteséges negyedévet az NVIDIA: a júliusban véget ért második pénzügyi negyedévben a vállalat egyes mobil GeForce lapkáinak hibájából adódó garanciális cserékkel kapcsolatos költségek húzták le az eredményeket, de a bevétel is csökkent 5 százalékkal. A részvények árfolyama mégis közel 10 százalékkal erõsödött, amikor a cég újabb egymilliárd dolláros sajátrészvény-visszavásárlási programot jelentett be.



Az NVIDIA a második negyedévben 892,7 millió dolláros bevételt könyvelt el, ami 5 százalékkal kevesebb a tavalyi év azonos idõszakában elért 935,3 millió dollárnál és az elemzõi várakozásokat is alulmúlta. Az egy éve kitermelt 172,7 milliós nyereséget 120,9 milliós veszteség váltotta, elsõsorban a mobil GeForce-ok garanciális cseréjével kapcsolatos 196 millió dolláros egyszeri költség miatt. Amint arról beszámoltunk, az NVIDIA július elején beismerte, hogy G84 és G86 chipjei a tokozáshoz használt anyag hibája miatt a hõstressz miatt felmondhatják a szolgálatot. Az egyszeri tételek nélküli egy  részvényre 13 cent profit jutott, ami 2 centtel kevesebb az elemzõi konszenzusnál.

Összességében tehát viszonylag gyenge negyedévet zárt az NVIDIA, amit Jen-Hsun Huang elnök-vezérigazgató is beismert, aki csalódásnak nevezte a cég teljesítményét. Huang magyarázata szerint a vártnál rosszabb eredmények oka a desktop PC-k piacának drámai lassulása, illetve az NVIDIA téves árkalkulációja. A vállalat június közepén dobta piacra új csúcskategóriás GeForce-ait, amelyeket pár héttel késõbb kénytelen volt leárazni, az AMD új Radeonjai felõl érkezõ nyomás hatására.


 Az NVIDIA részvényárfolyama mégis közel 10 százalékot erõsödött, miután az NVIDIA bejelentette, hogy további egymilliárd dollárt fordít saját részvények visszavásárlására. A cég összesen 2,7 milliárd dollár értékben kívánja saját papírjait visszavásárolni, ez a mostani árfolyamon a közkézen levõ részvények 44 százalékát jelentené.

Maga a videochip-piac egyébként kiváló egészségnek örvend, azonban ahogy a PC-szállítások eltolódnak a notebookok felé, az Intel befolyása az integrált grafikus chipjeinek köszönhetõen egyre növekszik. A Jon Peddie Research második negyedéves jelentése szerint az asztali gépekbe szánt grafikus chipek forgalma sorozatban három negyedév óta csökkent, de ezt ellensúlyozni tudták a mobil GPU-k, amelyek piaca 8,1 százalékkal bõvült. A mobil szegmensben az Intel az eladások több mint 57 százalékát tartotta kézben, az NVIDIA és az AMD rendre 23,6 százalékos és 17,9 százalékos piaci részesedést szerzett.