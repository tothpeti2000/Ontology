Meglepetésre nyereséges volt a Motorola

A mobiltelefon-divízió masszív vesztesége ellenére jelképes nyereséggel zárta második negyedévét zárt a Motorola, ami leginkább a vállalati és otthoni hálózati berendezésekkel foglalkozó részlegek jó teljesítményének, és a költségcsökkentéseknek köszönhetõ. Az eredmények meglepték a piacot, a bejelentést követõen a Motorola részvényárfolyama 12 százalékkal erõsödött.



Az amerikai vállalat 8,1 milliárd dollár bevétellel zárta a második negyedévet, egy évvel ezelõtt a forgalom még 8,7 milliárd dollárt tett ki. A folytatólagos tevékenységbõl származó nettó nyereség 4 millió dollár volt, szemben a tavalyi második negyedév 38 milliós veszteségével. A Bloomberg által megkérdezett elemzõk átlagosan 7,72 milliárdos forgalmat és részvényenként 3 centes veszteséget vártak, ezzel szemben a Motorola az egyszeri tételek nélkül 2 centes nyereséget tudott felmutatni.

A mobiltelefonokkal foglalkozó részleg bevétele 22 százalékos csökkenés után 3,3 milliárd dolláron állt meg, az üzemi veszteség meghaladta a 340 millió dollárt. A cég 28,1 millió mobiltelefont szállított le a második negyedév során, ezzel a gyártók rangsorában a bronzérmet szerezte meg, alig 400 ezer készülékkel megelõzve az LG Electronicsot. A set-top boxokkal, illetve mobiltelefonos hálózati berendezésekkel foglalkozó Home and Networks Mobility üzletág forgalma 7 százalékkal 2,7 milliárd dollárra nõtt, az üzemi nyereség 245 millió dollárt tett ki, ami 28 százalékos növekedésnek felel meg. Az Enterprise Mobility Solutions 6 százalékkal 2 milliárd dollárra növelte forgalmát, üzemi eredménye 24 százalékkal 377 millió dollárra emelkedett.  


 Az eredmények jól mutatják, hogy a Motorola nyakában koloncként lóg a gigászi veszteségeket halmozó mobilgyártó üzletág, amelynek a leválasztásáról a cég már korábban döntött, és egyre inkább úgy tûnik, helyesen. Neil Mawston, a Strategy Analytics elemzõje szerint amennyiben a mobilrészleg fel tudja frissíteni a kínálatát és tovább tudja csökkenteni a költségeit, már jövõre nyereséges lehet. Paul Liska pénzügyi vezér szerint a Motorola jó úton halad afelé, hogy évi 1 milliárd dollárral csökkentse a költségeit, ennek kétharmadát a mobiltelefonos részlegnél fogják megtakarítani.