Minden szegmensben javul a Dell teljesítménye

Egészségesen nõtt a Dell bevétele a második negyedévben, a társaság nettó eredménye azonban 17 százalékkal zuhant, a hírre a cég papírjainak árfolyama 10 százalékot esett. Pedig a vállalat minden szegmensben jól teljesített, növelte eladásait, piacot szerzett, operatív kiadásait pedig sikerült csökkentenie.



Költségcsökkenés

A júliusban véget ért második negyedévet a Dell 16,4 milliárd dolláros forgalommal zárta, ami éves szinten 11 százalékos növekedést jelent. Az üzemi eredmény 9 százalékkal 819 millió dollárra csökkent, a nettó profit pedig 17 százalékkal 616 millió dollárra esett vissza -- részben átszervezésekkel, illetve értékcsökkenés leírásával kapcsolatos költségek miatt. A tavalyi második negyedévben részvényenként 33 centes eredményt ért el a Dell, most 31 centet tudott összehozni.


 A Dell 2006-ban vesztette el a PC-piac vezetõ pozícióját a HP-val szemben. A cég direkt értékesítési modellje jól mûködött a vállalati piacon, azonban az utóbbi két évben a fogyasztói vásárlások részaránya egyre nõtt a PC-piacon, ami a kiskereskedelmi jelenléttel bíró gyártóknak kedvezett. A Dell ezért jelentõsen módosította üzleti modelljét, a direkt értékesítés mellett világszerte üzletek ezreiben lehet már Dell PC-ket vásárolni.

[+] Erõsíti kiskereskedelmi jelenlétét Magyarországon a Dell  


A vállalat egyúttal nagyszabású költségcsökkentésbe is kezdett, hogy bírja az árversenyt. A második negyedévben az üzemi költségek másfél éve nem látott mélységbe zuhanva a bevétel 12,2 százalékára rúgtak. A cég továbbra is tartja magát ahhoz a célkitûzéshez, hogy 2011-re éves szinten 3 milliárd dollárral faragja le kiadásait. Ez az átszervezések mellett elbocsátásokkal is jár, az elmúlt évben 8500-zal csökkent a létszám, a jelenlegi negyedévben további leépítésekre van kilátás.

Az év elején elkezdett átszervezési folyamat eredményei biztatóak, de az kétségtelen, hogy pénzbe kerülnek, emellett az árnyomás nem csak a PC-piacon, hanem a szerverpiacon is fokozódik. A Dell bruttó eredményhányada az egy évvel ezelõtti 19,9 százalékról 17,4 százalékra olvadt. Ebben nagy szerepet játszik az is, hogy a feltörekvõ piacokon, a BRIC-országokban (Brazília, India, Kína, Oroszország) a vállalatnak nem csak agresszív árazással kell nyomulnia, hanem hirdetésekre, marketing-programokra is sokat kell költenie. A BRIC-országokban 46 százalékos volumen- és 41 százalékos bevételnövekedést ért el a cég.

Stabil teljesítmény

A szerverek értékesítésébõl származó forgalom 5 százalékkal növekedett a negyedév során, a leszállított termékek száma 19 százalékkal bõvült -- a nagy gyártók közül az IDC és a Gartner felmérése szerint is a Dell teljesített a legjobban. A tárolóeszközök forgalma a Power Vault és EqualLogic termékek sikerének köszönhetõen 11 százalékkal nõtt. A szolgáltatások forgalma 14 százalékkal emelkedett, elsõsorban a ProSupport támogatási szolgáltatásból származó bevétel 18 százalékos növekedésnek köszönhetõen.

[+] A Dell a szerverpiac nagy nyertese a második negyedévben 



A PC-piacon is kiváló teljesítményt nyújtott a cég, a notebookok értékesítésébõl származó bevétel 26 százalékkal nõtt a volumen 44 százalékos szárnyalása mellett. A desktop gépek forgalma ugyanakkor 2 százalékkal csökkent. A korábban kimondottan a vállalati vevõkre koncentráló Dell sikeresen növeli jelenlétét a konzumer szegmensben is, a második negyedévben a fogyasztói piacra szánt gépek szállításai 53 százalékkal nõttek -- az agresszív árpolitika miatt a forgalom már csak 28 százalékkal emelkedett. A vállalat szerint a nyomott árak miatt a konzumer divízió épp csak elérte a nyereségküszöböt.

A cég szerint az Egyesült Államokban az IT-költések továbbra is visszafogottak, a kedvezõtlen gazdasági körülmények hatásait már Nyugat-Európában és egyes ázsiai országokban is lehet érezni. A Dell rövid távon a fejlõdõ országokra, a notebookokra, illetve a vállalati termékekre és szolgálttásokra kíván koncentrálni.