A kedvezõtlen körülmények között is jól tartotta magát a Cisco Systems

A Cisco Systems története során elõször ért el 10 millárd dollár feletti negyedéves forgalmat -- a július 26-án véget ért idõszakban a vállalat forgalma 10 százalékkal nõtt, nyeresége viszont már csak 4 százalékkal emelkedett.



A növekedésrõl szóló hírek megnyugtatták a befektetõket, a részvényárfolyam 4,8 százalékkal erõsödött annak ellenére, hogy John Chambers elnök-vezérigazgató szerint a gazdasági körülmények a következõ két negyedévben is kedvezõtlenek maradnak, ami rá fogja nyomni a bélyegét a Cisco teljesítményére is. Chambers 8-8,5 százalékos növekedést vár a következõ két negyedévre, de éves elõrejelzést már nem adott.

A negyedik negyedévben a Cisco switchek forgalma 5 százalékkal, a routereké pedig 8 százalékkal emelkedett -- ez a két termékkategória adja a vállalat bevételének közel kétharmadát. A mutatókon jól tettenérhetõ a gazdaság lassulása, amely a beszerzésekben, hálózatfejlesztésekben is megmutatkozik: a Cisco két legfontosabb termékvonala egy éve még kétszámjegyû százalékos növekedést produkált. Beszédes még, hogy a szolgáltatóktól származó megrendelések értéke csak 5 százalékkal nõtt -- egy éve még 20 százalékkal.


 A negyedik pénzügyi negyedévben a Cisco 10,4 milliárd dolláros forgalom mellett 2 milliárdos nettó profitot ért el, egy évvel korábban 9,4 miliárdos bevételt és 1,9 milliárdos eredményt könyvelt el a cég. A negyedik negyedév egy részvényegységre jutó eredménye 40 cent volt, ami 1 centtel felülmúlta az elemzõk várakozásait. A jelenlegi negyedévre 10,3 milliárdos bevételt várnak a cégnél.