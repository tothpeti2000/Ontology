Több mint félszáz gyártó standján razziáztak a CeBIT-en

[HWSW, Engadget] A jelek szerint nem a Meizu az egyetlen, melynek az olasz Societa Italiana per lo Sviluppo Dell' Elettronica, S.p.A., azaz rövidebb nevén Sisvel szabadalomkezelõ vállalat bezáratta egy kis idõre a standját a lassan kapuit záró CeBIT-en: több mint félszázra rúg a licencproblémák, szabadalombitorlások miatt razziázott kiállítóhelyek száma.



A Sisvel elsõként 2006 õszén szerzett magának "hírnevet", amikor egyetlen határozott lépéssel kiüríttette a SanDisk standját a berlini IFA szórakoztatóelektronikai kiállításról, a látogatók csupán a gyártó készülékeinek képeivel találhatták hirtelen magukat szemben, a készülékekkel nem ismerkedhettek meg közelebbõl. A SanDisk ugyanis közel hatszáz más, köztük nagy nevû vállalattal ellentétben nem fizetett jogdíjat a Sisvelnek bizonyos MP3-mal kapcsolatos szabadalmak után.


A Sisvel kérésére zárta le most egy kis idõre a Meizu standját is a német rendõrség a napokban, de a hivatalos közlemény szerint nem csak az egyik leghíresebb -- mondhatni legpofátlanabb -- "iPhone klónt" készítõ kínai gyártó járt így, a 180 rendõrtiszt 51 különbözõ kiállító bemutatkozásra szánt befektetésének egy részét dobta a kukába -- vagy éppen szerzett 15 perces hírnevet -- a stand átmeneti kiüríttetésével. Az orzságonkénti listát Kína vezeti 24 bezárással, de Tajvan 12, Németország 9 lezárása sem piskóta. Lengyelország, Hollandia és Dél-Korea egy-egy standot veszített el.

Üres SanDisk stand az IFA-n

A SanDisk már korábban is összetûzésbe került az olasz Sisvellel, több országban folyó bírósági ügyeiben éppen azt próbálja bizonyítani, hogy teljesen más technológiát használ az audioadatok továbbítására és fogadására, mint amelyet a Philips és több más vállalat szabadalmaztatott évekkel azelõtt.