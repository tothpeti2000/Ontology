Red Hat: a recessziós gazdasági hangulat segítheti a nyílt forráskód térnyerését

[Associated Press/HWSW] Az elemzõi várakozásoknak megfelelõ negyedévvel zárta pénzügyi évét a világ legnagyobb nyílt forráskódú szoftvereket forgalmazó vállalata, a Red Hat. A cég árbevétele továbbra is dinamikusan bõvül, és öles léptekkel halad a globális nagyvállalattá válás felé vezetõ úton. James Whitehurst, a társaság frissen kinevezett elnök-vezérigazgatója úgy véli, hogy a nehéz gazdasági környezet még segíthet is a növekedésben, ahogyan a szervezetek IT-büdzséi nyomás alá kerülnek.



A február 29-ével zárult negyedik pénzügyi negyedévben 27 százalékkal növelte árbevételét a Red Hat, mely így elérte a 141,5 millió dollárt. A pénzügyi év egészében a forgalom 523 millió dollárra rúgott, ami 31 százalékkal haladja meg az egy évvel korábbit -- a szoftverkövetési és támogatási elõfizetések a bevételek 86 százalékát képezték. A negyedéves adózott nyereség ugyanakkor mindössze 7,3 százalékkal 22 millió dollárra emelkedett éves összehasonlításban, amit a jövõbeni növekedésre való felkészülésbe ölt befektetések magyaráznak, kommentálta az eredményeket a cég vezetése. Éves szinten a profit 28 százalékkal 76,7 millió dollárra ugrott, vagyis a nettó eredményhányad megközelítette az igen egészséges 15 százalékot.


A negyedik negyedéves nyomott nyereségességet a költségek az árbevétel bõvülését meghaladó ütemû emelkedése magyarázza. A vállalat a jövõbeni növekedés és versenyképesség megalapozása érdekében 32 százalékkal 26,3 millió dollárra növelte kutatás-fejlesztési kiadásait, miközben az értékesítési és marketingtevékenység kiadásai 31 százalékkal 52 millióra ugrottak. "Úgy hisszük, még mindig a nyílt forráskód terjedésének korai szakaszában járunk" -- kommentálta a negyedéves pénzügyi eredményeket Charlie Peters pénzügyi vezérigazgató.

 Whitehurst elmondta, úgy hiszi, a Red Hat készen áll egy gyors növekedésre, mégpedig egy recessziós gazdasági periódus alatt is, ugyanis a szervezetek nehéz idõkben költséghatékonyabb informatikai megoldások után néznek. "Ez az én elméletem, hogy miért tapasztalunk továbbra is robusztus keresletet, miközben másoknak úgy tûnik, problémáik vannak" -- idézi a vezetõt az Associated Press. "Ha a büdzsék lefaragását vizsgálod, mi egy logikus név vagyunk, mely beugrik". A vállalat az idei évre is mintegy 30 százalékos növekedést tervez, és Whitehurst elmondása alapján az Oracle bejelentése, hogy alacsonyabb áron kínál támogatást a Red Hat szoftvereihez, nincs kihatással a Red Hat forgalmára.