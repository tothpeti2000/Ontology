Önállóan folytatja a Motorola mobiltelefonos üzletága

[WSJ/HWSW] Döntött a Motorola igazgatótanácsa, a vállalat leválasztja mobiltelefonokat gyártó részlegét, amely a bevételének felét adja, a veszteséges mûködés azonban a befektetõk legnagyobb sajnálatára látványosan csökkenti a cég eredményét -- tavaly már deficitbe taszítva a céget.



Egyedül megy

A korábbi pletykák után, a vártnál is rosszabb 2007-es eredmények bejelentésekor már a Motorola vezetõi is megerõsítették, hogy megvizsgálják a mobilrészleg jövõjével kapcsolatos lehetõségeket, beleértve a leválasztást, vagy akár az eladást is. Utóbbi azonban már akkor sem látszott valószínû lehetõségnek, mivel a vezetõ mobilgyártók egyike sem fejezte ki érdeklõdését a Motorola mobiltelefonos üzlete iránt, sõt kifejezetten hangsúlyozták, hogy saját erõforrásaikra összpontosítva organikus módon igyekeznek fejlõdni. A Samsung Electronics, Sony Ericsson és LG Electronics mindegyike elutasítóan nyilatkozott.


A most nyilvánosságra hozott döntés szerint tehát a Motorola 2009-re két önálló tõzsdei cégre válik szét. Egy elemzõk és befektetõk részére rendezett konferenciahíváson Greg Brown elnök-vezérigazgató azonban kevés részlettel szolgált errõl, elmondása szerint a pontos lépéseket most véglegesítik. Egyelõre azt sem tudni, hogy melyik új cégnél marad majd a Motorola név, az is lehet hogy mindkettõ használhatja.

A mobiltelefonos divízió vezetését az elmúlt évben teljesen átalakították, Ed Zandert pedig Greg Brown váltotta a cég élén, aki aztán beismerte, hogy a Motorola mobilok valóban nem versenyképesek, és hogy a részleg gatyába rázása a vártnál is jobban elhúzódhat. Az üzletágnál elkezdtek hullani a fejek, az elvándorlás még az utóbbi hetekben is folytatódott, többen nyugdíjba mentek, mások pedig egyszerûen kiléptek és más cégekhez csatlakoztak. Greg Brown elmondása szerint jelenleg is keresik azt a személyt, amely a mobiltelefonokkal foglalkozó tevékenységet irányítja majd -- egy új, önálló vállalat élén.

Túléli-e a Motorola?

Elemzõk szerint a tavalyi 13,8 százalékról az 2008 végére akár 10 százalék alá is csökkenhet a Motorola mobilpiaci részesedése, mivel a vállalat fókuszát az átmeneti idõszakban bizonyára képtelen lesz a termékfejlesztésen tartani, azt szinte biztosan elvonja majd a szervezeti szétválás, és az újjáalakulás. Bennfenntesek úgy gondolják, a válságból csak ütõs új termékek jelenthetnek kiutat, nem pedig a havi több millió dollárért foglalkoztatott tanácsadó-csapat, amely lényegében képtelen mást mondani, mint hogy a költségeket csökkenteni kell.

Iparági források szerint a Motorola mobilpiaci problémáinak gyökere abban keresendõ, hogy szerteágazó kínálata semmilyen szempontból nem stanardizált, a különféle készülékekhez felhasznált alkatrészek mind-mind más beszállítóktól vannak, ezért a cég képtelen kiaknázni a méretgazdaságossági elõnyöket. A helyzet pedig egyre rosszabbodik, ahogy a Motorola egyre kevesebb mobiltelefont ad el, így aztán a kiadásokat is kevesebb terméken lehet teríteni. További gondot jelent, hogy a vállalatnak nincs egységes saját szoftverplatformja sem, pedig mérnökök tucatjai dolgoznak rajta már évek óta -- állítják bennfenntesek.

Még Beckhammel sem sikerült

Negatív példák

Egyes elemzõk elég borús képet festenek a társaság jövõjérõl, a Citigroup szakértõje, Jim Suva szerint a Motorola hajója már elment, egyszerûen túl késõ bármibe is kezdeni, mert a cég mindenképp kudarcra van ítélve. Kérdés az, hogy a Motorola legnagyobb vásárlói, a mobilszolgáltatók meddig bíznak abban, hogy a vállalat talpra tud állni és vonzó termékeket tud piacra dobni, mert ha õk is feladják a reményt, a Motorola mobilokra pár év múlva alig emlékszik majd valaki.

Ami igaz az igaz, a történelmi példák nem sok jót ígérnek a kettéhasadó Motorola számára: a mobiltelefon-ipar a legutóbbi két ilyen esetben egyaránt kudarcba torkollt próbálkozást láthatott. Az Alcatel és a Siemens mobilos részlege is gyorsan teret vesztett a szeparációt követõen, aminek hatására az Alcatel kiszállt a kínai TCL-lel közös vállalkozásból, majd a Siemens értékesítette a BenQ számára a Siemens Mobile-t, amibe késõbb beletörött az ambiciózus tajvaniak bicskája, majdnem magával rántva a teljes vállalatcsoportot. A valaha az iparág élvonalába tartozó Siemens Mobile csapata ezzel felszámolásra került, és eltûnt a történelem süllyesztõjében.