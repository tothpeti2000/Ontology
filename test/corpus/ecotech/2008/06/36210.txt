Hatósági vizsgálat indult az Intel ellen az Egyesült Államokban is

Az amerikai Szövetségi Kereskedelmi Bizottság (FTC)  hivatalosan is vizsgálatot indított az Intel ellen azt kutatva, vajon a világ legnagyobb chipgyártója törvénysértõ módon nyújtott-e marketing-támogatást és visszatérítést a legnagyobb PC-gyártóknak.



Új bizonyítékok?

Az FTC informálisan már 2006 óta vizsgálta az Intel piaci tevékenységét, a vállalat pénteken kiadott közleménye szerint ezt az eljárást segítve az Intel jelentõs mennyiségû információt és dokumentumot bocsátott a hatóság rendelkezésére. A Wall Street Journal a tûzhöz közeli forrásoktól úgy értesült, az FTC azért indított hivatalos eljárást az Intel ellen, mert új bizonyítékok kerültek felszínre, amelyek alátámasztani látszanak a vállalat bûnösségét.



Elhúzódó polgári per

Az AMD 2005-ben polgári pert indított az Intel ellen a PC-gyártóknak nyújtott kedvezmények miatt, ez az eljárás azonban várhatóan rendkívül elhúzódik. A delaware-i bíróság már több mint 200 millió oldalnyi dokumentumot kért be az üggyel kapcsolatban, és több száz tanúvallomást rögzített. Az elsõ meghallgatások 2009 helyett csak 2010-ben lesznek..




A hivatalos eljárás megindítása nem csak azt jelenti, hogy az Intelnek kötelezõ együttmûködnie, hanem azt is, hogy az FTC a processzorgyártó partnereitõl, PC-gyártóktól, illetve az ügyben esetlegesen érintett más vállalatoktól is bekérhet bizonyítékokat. Részben ez volt az indoka annak, hogy az FTC hivatalosan is vizsgálatot indított az Intel ellen, ugyanis belsõs források szerint a vállalat partnerei késõbbi megtorlástól tartva vonakodtak együttmûködni a hatósággal az informális vizsgálat során. Az FTC most nem csak az Intelnek és legnagyobb vetélytársának, az AMD-nek, hanem számos PC-gyártónak is idézést küldött.


 Az AMD üdvözölte a lépést. "Egyre inkább egyetértés bontakozik ki abban a tekintetben, hogy ez az üzleti magatartás korlátozó a PC-gyártókra nézve, és a fogyasztóknak okozott kár nagyon is valós" -- mondta Tom McCoy, az AMD vezetõ jogásza arra utalva, hogy a japán versenyhatóságok egyszer már kimondták, hogy az Intel törvénytelenül versenyzett, a koreai versenyhatóság pedig a múlt héten büntette meg a céget ugyanezért. Az Európai Uniós is vizsgálatot folytat az Intel ellen, és várhatóan a nyár végén hoz -- bennfenntesek szerint elmarasztaló -- hivatalos ítéletet.

[+]Európa keményen megbünteti az Intelt 

Intel: szoros verseny van a piacon!

Az Intel árazási gyakorlatát már számos esetben vizsgálták különféle hatóságok, leginkább az AMD nyomására. A második számú processzorgyártó szerint az Intek törvénytelenül jár el, amikor az árkedvezményeket és visszatérítéseket az egyes PC-gyártók számára külön-külön határozza meg, ezzel kiszorítva az AMD-t. Az Intel pénteken kiadott közleményében hangsúlyozta, hogy mindig a hatályos törvényeknek megfelelõen kötött üzleteket. "Egyértelmû bizonyítékok vannak arra nézve, hogy az iparágban szoros a verseny. 2000 és 2007 között a mikroprocesszorok ára 42,4 százalékkal csökkent" -- olvhasató az Intel által kiadott állásfoglalásban.

Bruce Sewell, az Intel vezetõ jogásza szerint az Intel egyszerûen csak alkalmazkodik ahhoz a helyzethez, amikor az AMD szerzõdést akar kötni egy PC-gyártóval processzorok szállításáról. Ilyenkor úgy módosítja kedvezményeit, hogy végül az AMD áraihoz igazodjanak, de Sewell szerint ameddig az Intel áraival nem megy a bekerülési költségek alá, addig ez a fajta viselkedés csupán legális árverseny. Versenyjogi szakértõk szerint az FTC által indított eljárásnak rövid távon nem várható eredménye. Az Intel -- arra hivatkozva, hogy piaci magatartása törvényes -- eddig sem módosította diszkontpolitikáját. Amennyiben az FTC az Intel ellen ítél, kötelezheti a céget arra, hogy változtasson a magtartásán, de valószínûtlen, hogy büntetést szabjon ki.