Hasít az Oracle: negyedével nõtt a forgalom, még ennél is jobban a nyereség

A gyengélkedõ gazdasági helyzet ellenére kiemelkedõen jó negyedévet zárt az Oracle, a cég bevétele negyedével nõtt, nyeresége pedig 27 százalékkal emelkedett. 



A második legnagyobb szoftvercég

A május 31-én véget ért negyedik pénzügyi negyedévben az Oracle 7,2 milliárd dolláros forgalmat ért el, ami éves szinten 24 százalékos növekedésnek felel me, a nyereség pedig 27 százalékkal 2,04 milliárd dollárra, részvényenként 39 centre emelkedett. A felvásárlásokkal kapcsolatos költségeket és más egyszeri kiadásokat leszámítva a részvényegységre jutó eredmény 47 cent volt, ami messze felülmúlta az elemzõk 44 centes prognózisát. Piaci szakértõk 6,88 milliárdos bevételt vártak, az Oracle ezt is könnyedén túlszárnyalta.

Az összes szoftverbevétel 26 százalékkal 6 milliárd dollárra emelkedett. Az új licencértékesítés összesen 27 százalékkal nõtt, az adatbázis- és köztesszoftver területen 23 százalékos, a vállalati alkalmazások szegmensében pedig 36 százalékos növekedést ért el az Oracle. A licenckövetésbõl és terméktámogatásból származó forgalom 25 százalékkal 2,8 milliárd dollárra nõtt, miközben a szolgáltatások forgalma 18 százalékkal 1,3 milliárd dollárra emelkedett.


 A 2008-as pénzügyi évet 22,4 milliárd dolláros forgalommal zárta az Oracle, ami a megelõzõ évhez képest 22 százalékos növekedésnek felel meg, a nettó nyereség eközben 29 százalékkal 5,5 milliárd dollárra ugrott. Az Oracle ezzel a második legnagyobb szoftvergyártó a világon, mivel az árbevétele meghaladja az IBM szoftverértékesítésbõl származó forgalmát. Az elsõ helyen továbbra is a Microsoft áll.

Charles Phillips, az Oracle elnöke nem felejtette  el a vállalati alkalmazáspiacon a cég legfontosabb versenytársának számító SAP orra alá dörgölni, hogy a legutóbbi pénzügyi évükben a szoftverlicenc-bevételek terén mindössze 13 százalékos növekedést tudtak elkönyvelni, míg az Oracle esetében ez 28 százalék volt. "Sorozatban ez a harmadik év, amikor piaci részesedést szerzünk az SAP-tól."

Visszafogott kilátások

A bejelentést követõen az Oracle részvényárfolyama mégis 3 százalékot esett, ugyanis a cég a vártnál gyengébb elsõ negyedéves kilátásokkal szolgált. Az Oracle prognózisa szerint a jelenleg is tartó idõszakban 5,4-5,5 milliárdos forgalom várható, ami a tavalyi elsõ negyedévben elért 4,5 milliárdhoz képest "csak" 20-22 százalékos bõvülést jelent. A részvényenkénti eredményt 27 cent körülre várja az Oracle, miközben a Wall Street 5,37 milliárdos forgalmat és részvényenként 27 cent nyereséget vár.