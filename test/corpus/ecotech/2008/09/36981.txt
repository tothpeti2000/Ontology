Oracle: a gazdasági válság alatt az üzlet zavartalanul mûködik

Valósággal szárnyalt legutóbbi pénzügyi negyedévében az Oracle, a vállalat nyeresége közel harmadával növekedett. A cég közölte, nem érzi magán a pénzügyi válság hatásait, a világgazdaság összeomlása közben az üzlet zavartalanul mûködik.



Az augusztus végén zárult elsõ negyedévben az Oracle bevétele 18 százalékkal 5,3 milliárd dollárra emelkedett, az általánosan elfogadott számviteli alapelvek szerint számított nyereség ebbõl 1,1 milliárd dollár volt, 28 százalékkal több mint egy évvel korábban. Az egy részvényegységre jutó eredmény 29 cent volt, 2 centtel magasabb az elemzõi konszenzusnál. A jó hírek nyomán az Oracle-részvények árfolyama egycsapásra 6,7 százalékkal erõsödött.


 Larry Ellison elnök-vezérigazgató rámutatott, az Oracle sikeres piaci szereplésének egyik oka, hogy az ügyfelei rendszeresen megújítják licencszerzõdéseiket, amely konstans bevételi forrás, ráadásul a legnagyobb nyereségtartalmú, és ma már a cég forgalmának közel felét teszi ki. Ellison nem felejtette el megjegyezni, hogy az adatbázis-piacon az Oracle nagyobb részesedéssel rendelkezik mint a négy legnagyobb versenytársa összesen.

A szoftverárbevétel 20 százalékkal 4,2 milliárd dollárra nõtt, az új licencek értékesítésébõl származó forgalom 14 százalékkal ugrott meg. Az adatbázis és middleware szegmensben az új licenceladások 28 százalékkal nõttek, az üzleti alkalmazások terén azonban 12 százalékos csökkenést szenvedett el az Oracle, ami legalábbis óvatosságra intõ jel. A dollár gyengülése is az Oracle kezére játszott, a cég forgalmának mintegy fele származik az Egyesült Államokon kívülrõl -- elemzõk máris arra figyelmeztetnek, hogy csak idõ kérdése, a dollár mikor kezd erõsödni, ami ronthatja az amerikai cégek mutatóit.

A jelenleg is zajló második negyedévre 5,8-6,0 milliárd dollár közötti bevételt vár az Oracle, az új licenceladások terén az árfolyamhatás kiszûrésével 5-10 százalékos növekedésre számít a cég, ami 1,7-1,87 milliárd dollárt jelent. Safra Catz elnök és pénzügyi igazgató elõrejelzése szerint a második negyedévben az egy részvényegységre jutó profit 36 cent körül lesz.