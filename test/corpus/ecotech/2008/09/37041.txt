A szakemberhiány lehet a nyílt forrású szoftverek terjedésének gátja

A vállalatok nagyrésze ma már úgy gondolja, a nyílt forrású szoftverek több elõnnyel rendelkeznek mint hátránnyal -- derül ki az üzleti intelligencia szoftvereket gyártó Actuate Corporation által elvégeztetett felmérésbõl. A további terjedés legfõbb gátja a szakemberhiány lehet.



Növekvõ bizalom

Az Actuate közel ezer informatikai vezetõt kérdezett meg amerikai, brit, német és francia vállalatoknál, illetve kormányzati szervezeteknél. Az eredmények nem meglepõk, egyre több helyen használnak nyílt forrású szoftvereket, ezen a területen Európa mindig is élenjárónak számított. A kontinensen belül a németek és a franciák körében a leginkább elfogadottak a nyílt szoftverek, náluk a cégek közel kétharmadánál (63%, illetve 61%) egy beszerzéskor kimondottan elõnyt jelent a nyílt forrás, vagy legalábbis fontos szempontja a választásnak.


 Németországban már a vállalatok 51 százalékánál üzemel éles körülmények között valamilyen nyílt forrású szoftver, Nagy-Britanniában 43 százalék, Franciaországban 40 százalék ezek aránya. A leglassabban pedig az amerikaiak mozdulnak ebbe az irányba, náluk csak a vállalatok 40 százaléka használ nyílt szoftvert -- legalábbis az Actuate adatai szerint. A Forrester Research tavasszal közzétett felmérése szerint is az európai cégek, szervezetek vezetik a nyílt forrású szoftverekre való átállást.

A megkérdezettek vállalatok több mint fele ma már úgy véli, a nyílt forrású szoftverek bevezetésének az elõnyei túlnõttek a hátrányokon. Az Actuate tavaly nyári felmérésében a mérleg még a hátrányok felé billent, vagyis a válaszadók kevesebb mint 50 százaléka vélte úgy, hogy az elõnyök túlnõnek a kockázatokon. A nyílt forrású szoftverekkel kapcsolatban persze továbbra is vannak kétségek, a terjedés legfõbb gátját azonban ma már nem a hosszú távú támogatástól való félelem képezi, hanem a bevezetéshez és üzemeltetéshez szükséges belsõ kompetencia hiánya. Ez egyben arra is utal, hogy a piacon nem csak szükség van nyílt forrású technológiákhoz értõ szakemberekre, hanem máris hiány van belõlük.

Az ár a legfõbb vonzerõ

Az Open Solutions Alliance felmérése szerint a kedvezõtlen gazdasági körülmények között a nadrágszíjat összehúzó vállalatok a korábbinál többet fognak költeni nyílt szoftverekre, a jelentõs licencköltség-megtakarítás miatt. A nyílt forrású szoftverek nem meglepõ módon az infrastruktúra terén járnak az élen, a válaszadók 47 százaléka szerint már "mainstream"-nek számítanak, míg a nyílt forrású alkalmazások esetében csak a megkérdezettek 20 százaléka vélekedett így.

A nyílt forrású szoftverek legfõbb vonzereje továbbra is a relatív olcsóságuk, az OSA felmérésében a válaszadók 78 százaléka szerint ez volt az elsõ számú tényezõ, amely mellettük szól. Emellett fontos szerepet játszik a gyártófüggetlenség, de a kód hozzáférhetõsége és a megváltoztathatósága már csak kevesebbeket érdekel. A terjedés legfontosabb hátráltatójának a nyílt forrás körüli jogi kérdéseket, valamint a szállítók életképességét látja a piac, de sokan aggódnak a támogatás és a biztonság miatt is.