A Ciscótól jött az IQSYS új vezére

Rékasi Tibort nevezte ki ügyvezetõ igazgatóvá a Magyar Telekom rendszerintegrációval foglalkozó leányvállalata, az IQSYS. Rékasi a Cisco Systems Magyarország ügyvezetõi székébõl érkezik az IQSYS-hez.



A 35 éves vezetõ a budapesti Külkereskedelmi Fõiskolán szerzett
diplomát, szakmai pályáját az Integra Kft.-nél kezdte
ügyfélmenedzserként. 1997-tõl a Unisys Magyarországnál dolgozott
a pénzügyi üzletfelek ügyfélmenedzsereként, majd ügyfélkapcsolati
igazgatóként. 2000-ben csatlakozott a Cisco Systems 
Magyarországhoz, ahol elõbb a kiemelt ügyfelekért felelõs értékesítési vezetõ, majd a nagyvállalati üzletág igazgatója lett. 2007 februárjában kinevezték a Cisco Systems Magyarország ügyvezetõ igazgatójává, és e pozíciójában a vállalat operatív irányítása mellett felelõs volt a teljes hazai értékesítési tevékenység koordinálásáért is.


 A Ciscót megbízott ügyvezetõ igazgatóként György László irányítja, aki 2006 júliusában csatlakozott a Ciscóhoz a közszférába tartozó ügyfelekkel foglalkozó üzletág vezetõjeként, korábban 4 évig az IBM Magyarország államigazgatási üzletág igazgatójaként tevékenykedett. György 13 éves tapasztalattal rendelkezik informatikai területen.