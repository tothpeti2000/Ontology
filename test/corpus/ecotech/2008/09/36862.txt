Európa továbbra is bízik a legversenyképesebb régiói címben

A Lisszaboni Szerzõdés után öt évvel Európának be kellett látnia, hogy nem sikerült a leggyorsabban növekvõ fejlett régióvá válnia, hanem éppen ellenkezõleg -- egyelõre legalábbis. A helyzetértékelést óta eltelt újabb három év után sem tett le azonban a kontinens vízióiról, és céljai elérése érdekében a következõ évek során 557 millió eurót fordít infokommunikációs technológiai kutatás-fejlesztésekre.



Álomszerû víziók és hangzatos, ám meglehetõsen általános célkitûzések helyett konkrét célokra és cselekvési tervre van szüksége az Európai Uniónak, hogy tíz éven belül a világ legversenyképesebb tudásalapú gazdasága lehessen -- hangzott el a Mobilitás és Multimédia Nemzeti Technológiai Platform és az eMobility Európai Technológiai Platform által szervezett, &#8222;Platformok az ICT jövõjéért&#8221; címû nemzetközi konferencián. A konferencia elõadásai az operatív teendõk helyett ennek ellenére ismét a túlzó általánosításokat emelték ki, mint a 2015-ig általánosan elterjedõ 100Mbps-nél nagyobb sávszélességek vagy a nagyon távoli 2020-ra megjelenõ "új generációs" internet. 

A jövõkutató elõadások gyakran hozzák fel az egészségügyet, mint az informatika által megújuló területet: a súlyos betegek és rászoruló idõsek ellátásában komoly szerepe lehet a távfelügyeletnek és az online diagnosztizálásnak, automatizált riasztásoknak. A másik kedvelt téma a közlekedésmenedzsment, ahol a fejlett informatikai rendszerek az autóforgalom figyelésével valósidõben hangolja össze a lámpák mûködését a legoptimálisabb módon, de felmerült, hogy a jármûvek akár emberi beavatkozás nélkül is képesek lesznek eljutni egyik helyrõl a másikra. Ugyan elméletben ez utóbbihoz is rendelkezésre áll minden tudás, de egyelõre a digitális írástudatlanság, elektronikus kereskedelem és közigazgatás hiányossága, és a meglévõ hálózatok menedzselése is elegendõ megoldandó problémát jelentenek.


"Az Egyesült Államokat akkor érhetjük utól, ha képesek vagyunk elszakadni álomszerû vízióinktól [...] Európának konkrét célok és konkrétan meghatározott megvalósítási folyamat beazonosítására van szüksége" - mondta el Pukler Gábor, a Mobilitás és Multimédia Nemzeti Technológiai Platform elnöke. Ezen célok elérésben fontos szerp jut az Európai Unió által életre hívott technológiai platformoknak, melyek az ICT-iparág legfontosabb szereplõit fogják össze.

 A multinacionális cégektõl, a KKV és az egyetemi kutató-fejlesztõ központokig bezárólag közös feladatuk van, mégpedig szoros együttmûködésben gazdaságélénkítõ hatást kifejteni az infokommunikációs megoldások révén. Ha az EU szeretne kutatás-fejlesztésben a világ központi szereplõje lenni, akkor az ötleteken túl megfelelõ forrásráfordításra is van szükség. Ezen célok elõsegítésére az EU az FP7-es keretprogram részeként 557 millió eurónyi támogatást oszt majd szét hálózatfejlesztési kutatásokra, internetes szolgáltatások fejlesztésére, valamint a hálózatos média, internetbiztonság, szoftver és virtualizáció területeken is. 

Magyarországon is terítéken vannak az ICT témájú K+F projektek, sõt 2001 és 2008 között a magyar állam összesen 35,5 milliárd forintnyi támogatást nyújtott ilyen témában. Ebbõl 2,8 milliárdot kaptak a mobil- és multimédiás tartalomfejlesztési projektek, 2,2 milliárdot az e-egészségügy, 1,3 milliárd forintot az intelligens közlekedés. A támogatások mértéke az elmúlt négy évben dinamikusan nõtt, illetve a 2008-ban létrejött Mobilitás és Multimédia Nemzeti Technológiai Platform is azt a célt tûzte ki, hogy segíti az iparág hosszútávú stratégiájának létrejöttét. 

Az összefogás komoly potenciállal rendelkezik, hiszen már most 40 szervezet csatlakozott. Multinacionális cégek közül például az Ericsson, a HP és a Sun Microsystems, a telekommunikációs szolgáltatók közül a Magyar Telekom és a GTS-Datanet, hazai egyetemek közül a BME, ELTE, PPKE, illetve a PE, de nem maradtak ki az innovációban erõs kis- és középvállalkozások sem, mint az Innomed, Adverticum, Port.hu, Cellum vagy az AITIA.

A konferencia elõadásainak témái a jövõ lehetséges perspektíváit igyekezett összegyûjteni, s a szervezõk által legfontosabbnak gondolt négy tematikában elmélyedni. A kutatás-fejlesztésre épülõ platformok politikai szerepe mellett külön blokkot kapott a mobil- és vezetéknélküli technológiákra épülõ iparág fejlõdéséért küzdõ eMobility platform is. A délutáni elõadásokon Magyarország helyzete került fókuszba, elhangzottak elõadások többek közt a mobil- és fix szélessávú piac középtávú jövõjérõl, a hazai multimédiás- és mobilalkalmazások fejlesztésérõl, illetve piaci perspektíváikról is. 

Szóba kerültek konkrét, már futó projektek is, melyek közül több még idén lezárul, eredményeket hozva természetesen. Lemák Gábor, a MM Platform irodavezetõje példaértékû projektként kiemelte az ELTE kezdeményezésében lezajlott fejlesztést, mely a virtuális világot hivatott összekapcsolni a valósággal. A program eredménye egy olyan háromdimenziós virtuális tér, melyben a résztvevõk fizikailag mozoghatnak, anélkül hogy az ábrázolt környezetet valójában létre kellene hozni, vagy el kellene jutni oda. Az akár egész Európában eladható ötlet hasznos lehet az autótervezõknek, akik a 2D-ben látott modelleket pillanatok alatt kivetíthetik, hogy lássák hogy nézne ki elkészítve, az orvosi konzíliumok során is jól jönne, de már jelenleg is használják az ELTE asztrofizikus hallgatói a csillagok tanulmányozására.

További projektek is a kész állapot felé közelednek, mint a BME és a Magyar Telekom mobiltelefonokba szánt biometrikus azonosítórendszere, ami egy arcfelismerõn alapul, szintén a BME fejlesztése, de az [origo]-val közösen egy közösségi ajánlórendszer az IPTV felületekhez, illetve a Virgo Systems gondozásában készülõ közösségi hálózat alapú eLearning rendszer is jó úton halad.

Mikrovállalkozások, garázs start-up fejlesztõcégek számára is beszámolhattak a konferencián bíztató dolgokról, hiszen jövõre High-tech Zone néven egy minden elérhetõ vezetéknélküli- és mobiltechnológiát felvonultató valós tesztkörnyezetet hoznak létre Budapesten belül, ahol bármilyen új termék vagy szolgáltatás élesben bizonyíthatja életképességét anélkül, hogy milliókat kellene költeni egyedi kísérleti környezet létrehozására. A jövõ felé kacsingató zóna helye a Kopaszi-gát, Vörösmarty tér és Szent Imre kórház által határolt terület lesz a tervek szerint.

A rendezvényrõl lemaradt érdeklõdõk további információkat a Mobilitás és Multimédia Klaszter weboldalán találhatnak.