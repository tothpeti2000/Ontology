Ötszázmilliárdos internetberuházás Görögországban

A görög kormány szerdán egy 2,1 milliárd eurós programot jelentett be, melynek keretén belül az egész országban száloptikás hálózatot építenek ki, hogy a körülbelül 2 millió háztartás mindegyikének legyen lehetõsége szélessávon kapcsolódni a világhálóhoz.





"Görögország egy stratégiai ugrás mellett döntött" -- mondta Costis Hadzidakis, Hírközlési Miniszter a program bejelentésekor, majd hozzátette: "A mostani helyzetünk miatt ahelyett, hogy közbülsõ megoldásokra térnénk át, a jövõ azon technológiái mellett döntöttünk, melyek már most is elérhetõek."

A tegnapi napon egy kormányzati, minisztériumok közti ülésen jelentették be a tervet több más privát- és közszférát is összefogó projekttel együtt. A görög kormány elképzelései szerint három vállalat számára adnának ki koncessziót (földrajzilag felosztva az országot három régióra), hogy építsenek ki és mûködtessenek az ország teljes területén száloptikás hálózatot, mellyel a háztartásoknak legalább 100 Mbps sávszélességet kell tudni nyújtani. A tenderek várhatóan 2009 második felében indulnak majd a miniszter szerint.

Görögország a többi európai országtól is jócskán le van maradva a digitális technológiák terén, melyet egy huszárvágással szeretnének ledolgozni. A telekommunikációs piac liberalizálása és a szélessávú internethasználatot népszerûsítõ programoknak köszönhetõen az elmúlt négy évben látványos fejlõdést értek el, hiszen az akkori 0,1 százalékos szélessávú penetrációról mostanra 12 százalékra jöttek fel. Egy 2008-as uniós jelentés szerint ugyanez az érték 2008 januárjában a görögöknél 9,1 százalék volt még csupán, hazánkban akkor 14,2 százalék, míg az EU27-ek átlaga kereken 20 százalék. (A szélessávú penetráció azt jelöli, hogy 100 lakosra hány szélessávú elõfizetés jut átlagosan)


Általánosságban elmondható, hogy az egyes országokon belüli különbségek komoly eltérést mutathatnak településmérettõl függõen. Az teljes EU-átlagban a nagyvárosi DSL lefedettség például 94 százalék, míg a vidéki települések átlaga csak 71 százalék. Görögország esetében ennek még komolyabb jelentõsége van az apró szigetek, szétszórt települések miatt. 

George Alogoskoufis, görög gazdasági- és pénzügyi miniszter szerint "a 2,1 milliárd eurós befektetés szükségszerû volt, a modern száloptikás hálózati elérések pedig meg fogják változtatni a görög polgárok hétköznapjait". A teljes hálózat kiépítése hét évig tart majd, és amint valahol elérhetõvé válik, ott a HD televíziót, videotelefon, gyors internetet és egyéb szélessávú szolgáltatásokat is ezen keresztül nyújthatnak majd a hellén köztársaságban.