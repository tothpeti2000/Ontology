Újabb veteránok hagyják el az AMD-t

Ismét két felsõvezetõ hagyja el az átszervezés alatt álló AMD-t. Az újabb változásnak voltak elõjelei a vállalat nemrég tartott telekonferenciáján, ahol a médiának nem a korábban megszokott vezetõk prezentálták a megváltoztatott szerverpiaci terméktervet.



Évtizedes tapasztalatok vesznek el

A világ másodszámú processzorgyártója közölte, Mario Rivas, a számítástechnikai termékekért (processzorok és chipsetek) felelõs alelnöke elhagyja a vállalatot, ahogyan Michel Cadieux is, aki korábban a cég tehetségeinek mentorálását vezette alelnökként. Az AMD nem kommentálta a távozások pontos okát, a szóvivõ szokás szerint szûkszavúan mindössze annyit közölt, hogy a két vezetõ új lehetõségek után néz. Az elmúlt másfél év során a vállalat immár egy tucatnyi felsõvezetõt vesztett a folyamatos átszervezések és a cég gyenge teljesítménye kapcsán.

Rivas, aki decemberben még a 2008-as terméktervekkel igyekezett meggyõzni az elemzõket az AMD versenyképességérõl, egy hónappal követi Phil Hester volt mûszaki vezérigazgatót, aki vélhetõen a vállalat felépítésének átszervezése okán vesztette el pozícióját. A Rivas mögött keletkezõ ûrt láthatóan Randy Allen tölti ki, egyelõre legalábbis, aki a szerver- és munkaállomás termékekért felelõs alelnök titulusával rendelkezik. Hester és Rivas egyaránt a számítástechnikai és elektronikai ipar veteránjainak számít, élvonalbeli vállalatoknál megszerzett több évtizedes tapasztalattal a hátuk mögött. 

[+] Dolgozóinak tizedétõl válik meg az AMD 

Radikális változások

A felsõvezetõségi szintet is láthatóan gyökeresen érintõ változások azt jelzik, Hector Ruiz elnök-vezérigazgató vezényletével az AMD-nél folyó átszervezések az egész vállalatot áthatják, tetõtõl talpig. A processzorgyártó április elején közölte, hogy alkalmazottainak mintegy tizedétõl, 1500 embertõl válik meg a racionalizáló lépések részeként, melyek célja, hogy a költséghatékonyság fokozásával dollár százmilliókkal lejjebb tegyék a nyereségküszöböt -- a régi struktúrában nagyjából 2 milliárd dollár negyedéves forgalom kellett a nullszaldóhoz, az átalakításokkal ezt kívánják 1,5 milliárdra leszorítani.


Az AMD a várakozások alatti elsõ negyedévvel indította 2008-at, és ismét súlyos veszteséget szenvedett el. "2008 elsõ negyedéve nehéz évkezdés volt az AMD számára" -- kezdte Robert J. Rivet pénzügyi vezérigazgató a konferenciahíváson. Rivet szerint a gyenge szezonális hatást felerõsítették a globális gazdasági környezet kihívásai, és az elõzõ generációs termékeik iránt gyengülõ kereslet. "Minden üzleti szegmensünkben a várakozásoknál alacsonyabb forgalmat tapasztaltunk". A vállalat mindössze 1,5 milliárd dollár árbevételt ért el 2008 elsõ három hónapja során, vesztesége pedig 358 millió dollárra rúgott, melybõl 50 millió dollárt az ATI felvásárlása kapcsán könyvelt el.


[+] Felrúgta szerverpiaci terméktervét az AMD

A kanadai ATI Technologies 5,4 milliárd dollár értékû felvásárlását követõen az újult erõre kapott Intel nyomásának, saját végrehajtási problémáinak és stratégiai hibáinak hatására a vállalat nehéz pénzügyi helyzetbe került 2007 során. Az AMD tavaly 1,9 milliárd dollár készpénzt vesztett, és 3,38 milliárd dollár veszteséget könyvelt el, melybõl 1,6 milliárd dollárt az ATI könyv szerinti értékének egyszeri csökkentése kapcsán, amivel elismerte: túl sokat fizetett a cégért 2006-ban. A nehézségek hatására Ruiz és csapata kíméletlen racionalizálás mellett új, a jelenleginél kisebb tõkeintenzitású mûködési modellen is dolgozik, melynek részleteit a közeljövõben tervezi megosztani a vállalat.