Hatalomátvételre készül a Yahoo! egyik részvényese

A Microsoft május elején közölte, hogy visszavonja a Yahoo! felvásárlására februárban tett ajánlatát, mivel a tárgyalások alapján nem lát számára elfogadható kimenetelt. Amint azt várni lehetett, egyes Yahoo! részvényesek frusztrációjukat fejezik majd ki a Yahoo! igazgatótanácsának viselkedésével kapcsolatban, van azonban, aki ennél is tovább megy: a Wall Street Journal ismeretei szerint egy részvényes puccsot szervez, hogy tárgyalóasztalhoz kényszerítse a Yahoo!-t.




A befektetõi világban ismertnek számító dollármilliárdos, Carl Icahn a Wall Street Journal értesülései alapján kiterjedt választási küzdelemre készül a vállalat közelgõ részvényesi gyûlésén. A lap forrásai úgy tudják, Icahn más elégedetlen részvényesek támogatásával együtt saját embereivel igyekszik leváltatni majd az igazgatótanács jelenlegi tagjait, aminek érdekében 10 olyan igazgatót gyûjt össze, akik neve súllyal bír az üzleti világban.

Egy, az ügyhöz közel álló anonim személy elmondása alapján Icahn mintegy 50 millió Yahoo! részvényt vásárolt fel, mióta a Microsoft visszavonta nagyjából 47 milliárd dollár értékû felvásárlási ajánlatát, vagyis jóval több mint 1 milliárd dollárt fektetett be eddig tervébe. Ennek egyik okaként a Microsoft határozott visszavonulását jelölte meg a forrás. Icahn reményei szerint egy igazgatótanácsi hatalomátvétel elegendõ okot szolgáltat majd a Microsoft számára is, hogy ismét fontolóra vegye az akvizíciót.