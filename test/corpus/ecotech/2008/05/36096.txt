Alig érzi az amerikai piaci gyengeségét a Lenovo

Az amerikai PC-piac gyengülését bõven ellensúlyozni tudta a Lenovo kínai és európai teljesítménye, így a vállalat a tavalyinál több mint kétszer nagyobb profittal zárta a negyedik pénzügyi negyedévét.



A nagy PC-gyártók közül a Lenovo van a legjobb helyzetben ahhoz, hogy átvészelje az amerikai piac bizonytalanságát. A kínai vállalat forgalmának 40 százaléka az anyaországból származik, ahol az eladások negyedét tartja kézben. A legutóbbi negyedévben a Lenovo 24 százalékkal növelte a Kínában értékesített PC-i számát, de az EMEA régióban is kiemelkedõen teljesített, itt a volumene 30 százalékkal nõtt. Közép-Európában még ennél is jobban ment a cégnek, 56 százalékkal nõttek az eladásai.


 A Lenovo folytatólagos tevékenységbõl származó bevétele 3,73 milliárd dollár volt a március 31-én véget ért negyedévben, ami 14 százalékos növekedésnek felel meg, eközben a nettó profit 60,3 millió dollárról 140 millióra emelkedett -- a Bloomberg által megkérdezett elemzõk átlagosan 133 millióra számítottak. A nettó profitot azonban 65 millió dollárral növelte a mobiltelefon-üzletág eladásából származó egyszeri tétel.

Lenovo IdeaPad U110

Az amerikai piac gyengesége ellenére tehát a Lenovo viszonylag biztonságban van, azonban a PC-vásárlási kedv megtorpanása alááshatja a cég azon szándékát, hogy növelje a befolyását az USA-ban. Az IDC elsõ negyedéves jelentése szerint az Egyesült Államokban mindössze 3 százalékkal nõttek a PC-eladások, és a Lenovo is csak 9 százalékkal több gépet adott el mint tavaly ugyanekkor. Az üzleti szektornál a fogyasztói piac ma már nagyobb növekedést produkál, ezt felismerve a Lenovo nemrégiben mutatta be IdeaPad konzumnoteszeit.

Bill Amelio elnök-vezérigazgató az eredmények kapcsán tartott elemzõi tájékoztatón bejelentette, a Lenovo sem akar lemaradni a szuperolcsó noteszgépek piacáról, azonban azt nem mondta meg, mikor tervezik a belépést ebbe a szegmensbe. Amelio arról is beszélt, hogy a Lenovo folyamatosan nyitott az akvizíciókra, de egyelõre nincs konkrét felvásárlási célpontja a cégnek.