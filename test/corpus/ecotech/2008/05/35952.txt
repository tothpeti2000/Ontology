A Sprint Nextel megvásárlására pályázik a Deutsche Telekom?

Belsõs források szerint a Deutsche Telekom felvásárlási ajánlatot kíván tenni a harmadik legnagyobb amerikai mobilszolgáltatóra, a Sprint Nextelre -- írja a Wall Street Journal. Amennyiben az ügylet létrejönne, az USA-ban csak negyedik legnagyobb T-Mobile a mobilpiac élére katapultálná magát.



A Sprint és a Nextel mobilszolgáltatók házasságából 2005-ben létrejött Sprint Nextelnek 2007 végén mintegy 54 millió elõfizetõje volt, míg a T-Mobile amerikai részlege 28 millió ügyfelet tudhatott magáénak. Amennyiben a Deutsche Telekom valóban bekebelezné a 22 milliárd dolláros piaci értékû Sprint Nextelt, a T-Mobile ügyfélszáma nagyjából háromszorosára nõne, megelõzve a piacvezetõ AT&T Wirelesst, illetve a második helyen álló Verizont.




Menni vagy maradni?
A Deutsche Telekom 2000-ben jelent meg az USA-ban: 35 milliárd dollárt fizetett az amerikai VoiceStream Wireless mobilszolgáltatóért, amelyet késõbb T-Mobile néven üzemeltetett tovább. Elemzõk és befektetõk már akkor is kritizálták az ügyletet, szerintük ugyanis az amerikai mobilcég valóságos "pénznyelõ". A túl drágának talált akvizíció közvetetten a Dutsche Telekom akkori vezérének, Ron Sommernek a fejébe is került, 2002 nyarán éppen a felvásárlásokból felhalmozott óriási adósságállomány miatt mondatta le õt a DT felügyelõbizottsága.

2005-ben szintén a Wall Street Journal számolt be arról, hogy a Deutsche Telekom az amerikai piac elhagyását fontolgatja, mivel sokallja a hálózat modernizálásához szükséges beruházás nagyságát.





A Deutsche Telekom számára kritikus fontosságúvá vált a külföldi terjeszkedés, mivel a cég korábbi fejõstehene, a német vezetékes piac bõvülése megállt. A DT tavalyi 62,5 milliárd eurós forgalmának és a 19,3 milliárd eurós üzemi profitjának már több mint felét mobilszolgáltatások adták. Az amerikai részleg különösen jól teljesített tavaly, a T-Mobile USA 3,6 millió elõfizetõt szerzett és 19,3 milliárd dolláros bevételt ért el, ami éves szinten 12 százalékos bõvülést jelent.


 Bennfenntesek szerint a Deutsche Telekom már azóta érdeklõdik a Sprint Nextel iránt, amióta az amerikai mobilszolgáltató részvényárfolyama idén januárban a Nextel felvásárlásával kapcsolatos 29 milliárd dolláros egyszeri goodwill érték leírás és ugyanekkora nettó veszteség, nagyszabású átszervezés, 4 ezer fõs elbocsátás és vezetõváltás bejelentése nyomán sosem látott mélységbe zuhant. Elemzõk szerint a németek ki akarják használni az euró erejét a dollárral szemben.

A kétkedõk ugyanakkor azt mondják, a Sprint Nextel és a T-Mobile USA esetleges házasságkötése után nem mézeshetek következnének: a Sprint Nextel és a T-Mobile eltérõ szabványokra alapozza saját hálózatát (Sprint Nextel: CDMA, EV-DO, T-Mobile: GSM), vagyis az ügyfelek nem élvezhetnék a nagyobb lefedettséget -- az integráció nehézkes és biztosan méregdrága lenne. Az amerikai hatóságok sem biztos hogy ölbetett kézzel néznék a mobilpiac harmadik és negyedik legnagyobb szereplõjének házasságát. A WSJ informátorai szerint még akár hetek, vagy hónapok is eltelhetnek addig, míg a T-Mobile hivatalosan is ajánlatot tesz.