Frissítve: Összeolvad a HP és az EDS

A HP hivatalosan is megerõsítette azt a Wall Street Journal által megszellõztetett hírt, miszerint tárgyalásokat folytat az EDS-sel a két cég összeolvasztásáról. [Frissítés: A HP bejelentette, hogy részvényenként 25 dollárért, összesen 13,9 milliárd dollárért felvásárolja az EDS-t, a tranzakció várhatóan a második naptári negyedévben zárul le. Az EDS a HP irányítása alatt, de önálló egységkény mûködik tovább, márkanevét is megtartja (EDS -- an HP Company), vezetõje Ronald A. Rittenmeyer marad, aki közvetlenül Mark Hurd, a HP elnök-vezérigazgatójának beosztottja lesz.]



Együtt az IBM ellen

A HP célja az EDS beolvasztásával egyértelmû: az informatikai szolgáltatások segítségével további növekedést elérni. A Palo Altó-i garázsból indult vállalat az évek során a világ legnagyobb IT-vállalatává vált, legyõzve a Nagy Kéket, azonban az IBM forgalmának ma már több mint felét a szolgáltatások teszik ki, amelyek nyereségtartalma lényegesen nagyobb a termékértékesítésnél. A HP tavaly 104,2 milliárdos forgalom mellett 7,2 milliárdos nyereséget termelt, az IBM-nek 98 milliárd dolláros bevétel is elég volt ahhoz, hogy 10,4 milliárd profitot könyvelhessen el.

A HP forgalmának ma még mindössze 16 százalékát adják a szolgáltatások, az EDS beolvasztásával ez 30 százalék fölé, évente 40 milliárd dollár körüli összegre nõhetne. Az egyesült cég nem csak a szolgáltatások terén lehet erõsebb: a megerõsödõ konzultációs üzletág segítségével a HP a korábbinál még több szervert, tárolóeszközt, PC-t és nyomtatót értékesíthet -- ez az IBM receptje is. A HP inkább a terméktámogatásban erõs, míg az EDS hagyományosan a professzionális szolgáltatások terén, mint amilyen az egyedi alkalmazásfejlesztés és -bevezetés, üzleti folyamatok (pl. CRM, HR, pénzügy) kiszervezése, illetve a komplex rendszerek üzemeltetése. Az EDS rendkívül erõs pozíciókkal rendelkezik az Egyesült Államok kormányzati szerveinél, elsõsorban a hadseregben. 


 A Gartner adatai szerint az informatikai szolgáltatások piacán elsõ helyezett IBM piaci részesedése 7 százalék feletti, az EDS-nek már be kell érnie 3 százalékkal, a HP pedig csak az ötödik a rangsorban, 2,3 százalékos piacrésszel. Az EDS-sel egyesült HP már az IBM-ével vetekedõ pozícióba kerülhet az évi átlagban mintegy 8 százalékkal bõvülõ piacon.

Kockázatok




PwC
 A HP 2000-ben, még Carly Fiorina irányítása alatt 17-18 milliárd dollárért megpróbálta megkaparintani a PriceWaterhouseCoopers tanácsadó részlegét, de a tárgyalások végül zátonyra futottak. A PwC tanácsadó üzletágát 2002-ben végül az IBM kebelezte be, "potom" 3,5 milliárd dollárért.




Az EDS és a HP házassága természetesen számtalan kockázatot hordoz. Rögtön az elsõ a HP belsõ ellenállása, a bejelentést követõ 5 százalékos árfolyamgyengülés egyértelmûen mutatja, hogy a tulajdonosok nincsenek elragadtatva az ötlettõl. Ami igaz az igaz, az EDS neve ugyan jól cseng az IT-szolgáltatások piacán, az utóbbi idõben a vállalat nem muzsikált valami fényesen, 2006-ról 2007-re mindössze 4 százalékkal tudta növelni bevételét, a 22 milliárdos forgalomhoz pedig csupán 716 milliós nyereség társult. A siker szempontjából kulcsfontosságú, hogy az EDS mûködését racionalizálni tudják-e, bár Mark Hurd, a HP elnök-vezérigazgatója már bebizonyította, hogy "képes a csodára".

További kockázatot hordoz a két vállalat között tátongó kulturális szakadék. Míg a HP még százmilliárdos globális multiként is meg tudott õrizni valamit mûszaki, mérnöki, "kockásinges-farmeres" gyökereibõl, az EDS ízig-vérig öltönyös vállalat, ahol szinte katonai szigor uralkodik. Mindezek mellett van egy még nagyobb kockázati tényezõ, amely nem más, mint India. Az innen induló vállalatok (pl. TATA, Wipro) egyre nagyobb befolyásra tesznek szert az IT-szolgáltatások piacán. Az országban gyakorlatilag végtelen mennyiségben rendelkezésre álló olcsó munkaerõre támaszkodva az indiaiak rendszeresen alálicitálnak az olyan cégeknek, mint az IBM, az EDS vagy a HP.