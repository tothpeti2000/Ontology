AMD: kétszeres piacrészesedés kellene a túléléshez

[IDG News Service/HWSW] A túléléshez a jelenleginél több mint kétszeres piacrészesedésre lenne szüksége a AMD-nek, áll egy amerikai bírósági dokumentumban, mely az Intel ellen folyó trösztellenes kereset részeként nyújtott be a vállalat.



AMD: a részesedésünk nem fair

A periratban foglaltak alapján az AMD processzorpiaci részesedése mindössze 13 százalékra rúgott 2007 végével, mely kevesebb mint fele annak, "mely ahhoz szükséges, hogy hosszú távon fenntartható üzletvitellel mûködjön". A vád szerint az Intel számos illegális eszközt, köztük kiemelten olyan utólagosan visszatérített kedvezményi rendszert alkalmaz, mellyel megpróbálja kiszorítani az AMD-t a piacról, sõt az AMD szerint ezek az erõfeszítések nagyrészt sikerrel is jártak.


"Az árbevételbõl való részesedés alapján az AMD keveset haladt elõre tortaszeletének növelésében" -- áll a dokumentumban. A processzorgyártó 2006 harmadik negyedévében érte el történelmi csúcspontját, mikoris 16,8 százalékot hasított ki a teljes processzorpiacból, becsli az iSuppli piackutató vállalat -- ekkor kerültek piacra az Intel Core-mikroarchitektúrájú termékei. A Mercury Research adatai szerint ekkor 22 százalékon állt az AMD volumen alapján, a csúcsot pedig 25,3 százalékkal 2006 negyedik negyedévében mutatta fel.

A vállalat a tavalyi negyedik negyedévben az x86-os processzorszállítások 23,1 százalékát szerezte meg, szintén a Mercury adatai alapján, piaci pozícióit ugyanakkor csak súlyos áldozatok árán tudta megvédeni. Processzorpiaci részesedése az árbevételbõl ugyanis 13,9 százalékra zuhant vissza egy év alatt, melyet 2007 negyedik negyedévében 14,1-14,2 százalékra tudott tornázni, becsli az iSuppli és a Mercury. Az Intel 2006 közepén indított egészpályás offenzívájának visszaverésére a vállalat jelentõs árcsökkentésekre kényszerült, melyek erodálták nyereségét. A tavalyi negyedik negyedévben az AMD átlagos eladási árai az Intel árainak rendre 59, 58, és 72 százalékát tették ki az asztali, a mobil- és a szerverszegmensekben.

[+] Az AMD kiterjeszti az Intel ellen indított antitröszt-pert 

Az AMD szerint gyakorlatilag jelentéktelen mértékû extra bevételhez és részesedéshez jutott, sokkal kevesebbhez, mint amennyit a vállalat szerint termékeinek képességei alapján kellett volna. Az AMD 2003 tavaszán dobta piacra Opteron szerverprocesszorait, melyekkel mélyen behatolt az Intel korábban gyakorlatilag kizárólagos felségterületére, ahogyan jelentõs teret nyert az asztali szegmensben is. A gyártó elõretörése 2004-ben irányváltoztatásra kényszerített az Intelt, mely törölte a Pentium 4 processzorral megismert NetBurst mikroarchitektúra továbbfejlesztéseit, és a haifai csapat Merom projektjét helyezte elõtérbe, mely az Intel jelenlegi teljes x86-os portfóliójának az alapját képezi.

Intel: az AMD felmentést akar a verseny alól

Az Intel érvelése az ellene folyó amerikai antitröszt perben lényegében arra épül, hogy az AMD saját stratégiai hibáinak és versenyképtelenségére keres bûnbakot, és bíróság felmentéshez akar jutni az árverseny alól. A processzorgyártó mamut szerint az AMD jól teljesít, ha megfelelõ termékei vannak, és rosszul, ha nem, amit adatokkal támaszt alá. A 2005-ben indult üggyel kapcsolatban a bírósághoz már közel 200 millió oldalnyi dokumentumot juttattak el az érintettek. Az amerikai joggyakorlat rendszerint szabad utat ad a piaci szereplõk árkedvezményeinek, ezért az AMD-nek a lehetõ legtöbb iratra és tanúvallomásra lenne szüksége ahhoz, hogy érvei megálljanak. Az ügy tárgyalása 2009 áprilisában indulhat meg.

[+] Megkezdõdött az Intel meghallgatása az Európai Bizottság elõtt  

Az Egyesült Államok mellett Európában is vizsgálat folyik az Intel árkedvezmény-politikájával kapcsolatban. Az EU-ban hét évvel ezelõtt indult, ugyanakkor bizonyítékok hiányában többször megszakadt antitröszt vizsgálat jelenleg arra a kérdésre összpontosít, hogy törvényellenes-e az Intel azon gyakorlata, hogy a kedvezményeket és visszatérítéseket nem egységesen, hanem PC-gyártónként egyedileg határozza meg. Az európai versenyhatóság emberei utoljára idén februárban ütöttek rajta az Intel müncheni irodáján, a versenyellenes magatartást bizonyító dokumentumok után kutatva.