A DNS Hungária lett a NetApp hazai disztribútora

A DNS Hungáriát nevezte ki disztribútorává a korábban Network Appliance néven ismert NetApp, amely a hálózati tárolók egyik vezetõ gyártója, a NAS-kategória éllovasa. A megegyezés értelmében a NetApp termékek teljes skáláját kínáló DNS Hungária a felelõs a partneri hálózat kiépítéséért és a viszonteladók támogatásáért.



Magyarországon a NetApp eddig nem volt jelen, egy osztrák disztribútoron keresztül juthattak a vásárlók a cég termékeihez. Azzal, hogy a DNS Hungária hivatalos hazai disztribútorrá válik, a világpiacon saját kategóriájában elõkelõ pozíciót elfoglaló cég Magyarországon is elfoglalhatja méltó helyét az adattárolási termékek között. "Nagy potenciált látunk a kínálatunkba jól illeszkedõ NetApp tárolómegoldásokban. Meglévõ partnerhálózatunk NetApp iránt érdeklõdõ részébõl egy hozzáértõ, lojális partneri hálózatot fogunk felépíteni" -- mondta a HWSW-nek Kertész Gábor, a DNS Hungária ügyvezetõ igazgatója. 
 

 "A DNS Hungária széles termékkínálatú, professzionális értéknövelõ disztribútorként ismert, és lehetõvé teszik számunkra, hogy teljes körû stratégiai megoldásokat nyújtsunk a VMware, Symantec és Oracle termékeivel kombinálva" -- nyilatkozta Remo Rossi, a NetApp regionális igazgatója. "Emellett a DNS Hungária technikai NetApp pre-sales támogatást is nyújt partnereinek, amely végül az ügyfeleknek is hasznára válik."