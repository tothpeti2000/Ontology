Frissítve: Arab tõke segítségével szervezi ki gyártását az AMD

Egy magyar idõ szerint kettõ órakor tartott konferenciahíváson   jelentette be gyártásának stratégiai átalakítását, az úgynevezett "asset smart" mûködési modellt az AMD. A vállalat közlése szerint szerint a processzorgyártó egy önálló vállalatba szervezi ki termelését, melynek feltõkésítéséhez arab befektetési alapokat von be, megszabadulva ezzel a rendkívül költséges üzemek jelentette pénzügyi tehertõl, egyúttal friss dollármilliárdok bevonásával versenyképesebb lehet az Intellel szemben a chiptervezés és -gyártás terén egyaránt. A bejelentés hatására 8,5 százalékkal zártak magasabban az AMD részvényei, miközben az Intel és a technológiai papírokkal teli Nasdaq több mint 5 százalékot gyengült a folytatódó amerikai pénzügyi krízis közepette.

A vegyesvállalat nem csak az AMD processzorainak, hanem más cégek chipjeinek termelésére is nyitott, vagyis ezzel új szereplõ jelenik meg a szerzõdéses félvezetõgyártás piacán, adta hírül a Wall Street Journal, majd néhány perce a vállalat hivatalosan is megkezdte a változások kommunikációját. Korábbi spekulációk és piaci információk szakmai befektetõt valószínûsítettek, leginkább az elmúlt idõben megerõsödött tajvani TSMC került szóba, mely a világ legnagyobb szerzõdéses chipgyártója, vagyis foundryja. Az átalakulást már több mint egy éve lebegtette Hector Ruiz volt elnök-vezérigazgató, eddig azonban semmi közelebbit nem árult el, az alkalmazottak többsége is ma reggel értesült a részletekrõl. 



Fabless chiptervezõ céggé válik az AMD

Az új vállalat, melyet sokatmondóan Foundrynak neveznek majd, átveszi a jelenleg az AMD által fenntartott drezdai létesítményeket. A vegyesvállalatba egy Abu Dhabi-i befektetési alap száll be, az Advanced Technology Investment elsõ körben 700 millió dollárt fizet 55,6 százalékos többségi részesedéséért a Foundryban, míg az AMD 44,4 százalékkal rendelkezik majd -- a tranzakció 2009 elejére zárulhat le. További 314 millió dollárhoz jut a processzorgyártó a Mubadala révén, amely így 8 százalékról 19,3 százalékra növeli részesedését az AMD-ben, ezzel pedig a legnagyobb részvényessé válik. A tõkealap tavaly novemberben 622 millió dollárt injekciózott a vállalatba, ennek folyománya a jelenlegi megállapodás. Az AMD így mintegy 1 milliárd dollárnyi friss tõkéhez jut egy pénzügyi világkrízis közepette, melynek nagy részét chipfejlesztéseinek megerõsítésére fordíthatja. 

A friss tõke mellett az AMD közel 1,2 milliárd dollárnyi adósságtól is megszabadul, mely a Foundryhoz kerül át, így a tranzakcióval legalább 2,2 milliárd dollárral javítja mérlegét a nehéz helyzetbe került vállalat. Az AMD megállíthatatlanul lefelé tartó pénzügyi spirálja 2006 nyarán kezdõdött, mikor az Intel ellentámadásának kezdetével egy idõben felvásárolta a grafikus chipjeirõl ismert kanadai ATI Technologiest, felélve ezzel készpénzállományának egy jelentõs részét, valamint 2,5 milliárddal növelve hitelállományát. Az elmúlt két év során az AMD-re  hatalmas nyomás nehezedett a korábbi piaci területeit visszafoglalni akaró Intel részérõl, de 2007-ben az NVIDIA is súlyos pofonokat osztott a cég grafikus részlegének.


Frontális ellentámadás
A második negyedévben az Intel 79,7 százalékra tornázta fel részesedését az x86-os processszorok piacán, ami 0,9 százalékpontos emelkedés, miközben az AMD 1,2 százalékponttal 19,7 százalékra szorult vissza, a maradékot pedig a VIA vitte el -- derül ki az IDC adataiból. Az Intel dominanciája a notebook-szegmensben a leginkább szembeütközõ, itt a szállítások 86,5 százalékát uralta a vállalat, mely 1,3 százalékpontos növekmény, ráadásul a VIA is részesedést szerzett, és 0,9 százalékon állt, miközben az AMD 1,9 százalékponttal visszaszorult 12,6 százalékra. A szerverek és munkaállomások terén 0,8 százalékpontot szedett el az AMD az Inteltõl, vélhetõen felfutóban lévõ négymagos Opteronjai segítségével, így a volumen 13,8 százalékát birtokolta. Az asztali chipek piacán megmerevedtek a pozíciók látszólag, az AMD továbbra is tartja 26,4 százalékos területét.
Az AMD számára az igazi problémát azonban az Intel által padlóra kényszerített árazás adja. A Mercury Research adatai alapján a tavalyi negyedik negyedévben az AMD átlagos eladási árai az Intel árainak rendre 59, 58, és 72 százalékát tették ki az asztali, a mobil- és a szerverszegmensekben. Emiatt az AMD a szerverprocesszorok piacának mindössze 10,5 százalékát, az asztali 18,5, míg a mobilprocesszorokénak 11,2 százalékát szerezte meg érték alapján, a teljes x86-os piacra vetítve pedig 14,1-2 százalékot. Az Intel fölénye különösen nyomasztó annak fényében, hogy jóval alacsonyabb fajlagos elõállítási költséggel is dolgozik.




A második legnagyobb chipgyártó az elmúlt években nemcsak elvesztette 2003-ban megszerzett vezetõ szerepét a processzorfejlesztések terén, hanem súlyos hátrányba került a monopolista magatartással vádolt Intellel szemben, mely kíméletlen tempót diktál minden fronton, kihasználva  egyéves gyártástechnológiai lépéselõnyét, és hatalmas mérnöki erõforrásait -- a vállalat hat designt dobott piacra 2006 nyara óta.

Az AMD gyakorlatilag képtelen volt jelentõs mikroarchitekturális elõrelépést felmutatni az elmúlt több mint 5 év alatt, és ez legalább 2010-ig így is marad. A K8 nagyobb ráncfelvarrásának szánt 10h mikroarchitektúrájú négymagos chipeket ráadásul féléves késlekedés sújtotta, majd egy túlságosan késõn felfedezett hiba miatt kellett a négymagos Opteronok szállításait két negyedévre felfüggeszteni, azok csak a második negyedév elejétõl érhetõek el újra -- mindez erõsen rányomta bélyegét a cég piaci és pénzügyi szereplésére. 

Az AMD tavaly 3,38 milliárd dollár veszteséget szenvedett el, melybõl 1,6 milliárd az ATI-val megszerzett javak könyv szerinti értékének leírása. Ezzel a cég elismerte, hogy túlságosan sokat fizetett az ATI-ért. Ezt egy újabb, 880 milliós leírás követte a második negyedévben, így az elmúlt másfél év mérlege 4,92 milliárd dollár veszteség. Az AMD az idei második negyedévben teljesen víz alá került, mindennapi mûködése már nem termelt készpénzt sem, három hónap alatt 242 millió dollárt fogyasztott el a cég.

 A pénzügyi nehézségek hatására a készpénzállomány érdekében az AMD gyakorlatilag elfojtotta a tõkeberuházásokat, ezzel azonban a vállalat középtávú versenyképessége került veszélybe. A félvezetõipari kiadásokat a chipgyártó a 45 nanométeres csíkszélességû eljárás bevezetésére korlátozza jelenleg, melynek elsõ eredményei heteken belül várhatóak. Készpénzpozíciójának javítása és stratégiai fókuszának növelése érdekében az AMD számos, az ATI-val megszerzett tevékenységtõl megszabadult, így például TV-chipeket forgalmazó részlegét 193 millió dollárért adta le a Broadcomnak.

[+] Kontra: az AMD-ATI fúzió közelebbrõl

"A rabságot jelentõ gyártási modelltõl egy inkább fabless modell felé megyünk el az üzlet processzorokat érintõ részében. Hosszabb távon ez megszabadít minket annak a terhétõl, hogy ezekre a hatalmas gyárakra pénzt kelljen áldoznunk. Tehát inkább egy 'fizess a használatért' modell lesz, hasonló egy hagyományos fabless félvezetõ vállalathoz" -- mondta el korábban a Fortune magazinnak Dirk Meyer elnök-vezérigazgató. A Meyer a mai bejelentésen úgy fogalmazott, az átalakulás az AMD történetének legfontosabb eseménye. Az AMD a friss tõkeinjekcióval idõt nyert chipfejlesztéseinek nyugodt folytatásához, melyektõl versenyképességének javulását remélheti 2009 második felétõl kezdõdõen.

 A fabless zsargon olyan chiptervezõ vállalatokra utal, melyek nem rendelkeznek saját gyárral. Ilyen például az NVIDIA vagy a Qualcomm is. Kinevezésekor Meyer a chipfejlesztések jobb menedzselését ígérte, amihez most komoly pénzügyi erõforrásokat is kapott. A vállalat ráadásul úgy teszi le a félvezetõgyártás terhét, hogy az a lehetõ legkisebb kihatással lesz a chiptervezésre.

A chiptervezés és félvezetõ-fejlesztés szoros kapcsolata elengedhetetlen abban, hogy a mérnökök a maximumot legyenek képesek kihozni egy designból. Egy hagyományos, teljesen független szerzõdéses chipgyártó nem képes olyan fókuszáltan kiszolgálni egyetlen ügyfelet sem, mint ahogyan egy vállalaton belüli félvezetõcsapat teszi. Megtartva a kontrollt a Foundryban az AMD valószínûleg biztosítani tudja majd, hogy chipfejlesztései ne szenvedjenek csorbát a kiszervezés miatt. 

Felpumpált gyártás

A kiszervezéssel és az arab tõkével nem csak a lényegében fablessé vált AMD lélegezhet fel, de a gyártással foglalkozó mintegy 3 ezer alkalmazott jövõje is biztosabb alapokra kerülhet. Az Advanced Technology Investment (ATC) ugyanis legalább 3,6, de akár 6 milliárd dollárt is kész biztosítani a Foundrynak 5 év alatt, elsõ körben 1,4 milliárd dollárt fektet be közvetlen a Foundryba. A friss tõkével folytatódhat a drezdai Fab 38 (korábban Fab 30) konverziója a 300 milliméteres szilíciumszeleteket megmunkáló gyártósorok telepítésével, melyet korábban éppen a pénzügyi források hiányában volt kénytelen felfüggeszteni az AMD -- a cég processzorainak túlnyomó többsége az AMD egyetlen üzemelõ gyárában, a drezdai Fab 36-ban készül. 


A Fab 38 tömegtermelésre történõ felkészítése mellett a Foundry egyúttal képes lesz egy új üzemet is létesíteni New York államban, egy korábbi kormányzati megállapodásnak megfelelõen, melynek értelmében 650 millió dollárnyi támogatás áll a cég rendelkezésére 2009 júliusáig. A tervek szerint a Fab 4X kódnevû létesítmény építkezése 2009 közepén indulhat meg. Hosszabb távú vízióként Abu Dhabiban felépített félvezetõgyárakat vázoltak fel a felek -- a lényeg, hogy az ATC révén rendelkezésre állnak azok a dollármilliárdok, melyek az Intellel való félvezetõipari versengéshez szükségesek. Egy teljesen új, korszerû és nagykapacitású üzem 3-4 milliárdos kezdõ tõkeberuházást igényel, az üzemeltetés és korszerûsítés pedig évente további százmilliókat igényel. Az Intel az elmúlt három évben például összesen több mint 16,7 milliárd dollárt fordított tõkeberuházásokra, de az AMD drezdai központû gyártása is több mint 5 milliárdot nyelt el. 

A Foundry az arab tõkeinjekció révén elegendõ kapacitást építhet ki nem csak az AMD, de más ügyfelek kiszolgálásához is, melyek számára vonzó lehet az IBM-AMD által közösen kifejlesztett, nagyteljesítményû logikák elõállítását lehetõvé tévõ gyártástechnológia -- kérdéses ugyanakkor, árban mennyire lesz versenyképes a távol-keleti gyártókkal. A Foundry ezzel az IBM East Fishkill-i foundryjának közvetlen ellenfelévé válik. East Fishkill harmatos szereplése fényében ugyanakkor kérdéses, hogy mekkora volumenre tudnak szert tenni majd, megfelelõen tudják-e majd  támogatni az ügyfeleket a chipek fejlesztési fázisában. 

 A fejlemények nem érintik az IBM-mel közös kutatás-fejlesztési megállapodást, azt a stratégiai átalakulás tudatában hosszabbították meg augusztus végén, egészen 2015-ig. A Foundry csatlakozik az IBM-vezette kutatás-fejlesztési szövetségekhez. Az AMD 2002 végén kötötte elsõ félvezetõipari kooperációját az IBM-mel, az úgynevezett SOI félvezetõ eljárás tömegtermelésben való alkalmazására, mely kedvezõ fogyasztás- és megbízhatóságbeli jellemzõkkel bír, ugyanakkor magasabb anyagköltséggel is.

A két vállalat rövid idõn belül kiterjesztette kooperációját a 32 és 22 nanométeres csíkszélességet alkalmazó gyártástechnológiák kidolgozására is. Az AMD jelenleg 65 nanométeres csíkszélességû eljárással készíti processzorait Drezdában, de már küszöbön áll a 45 nanométeres eljárással készült termékek piacra dobása, a kereskedelmi tömegtermelés az elmúlt hetekben beindult, jelenleg a gyártás felfuttatása, és a készletek feltöltése folyik.

A WSJ egy informátora úgy hiszi, a Foundryba történõ kiszervezés nem sérti az AMD és az Intel között korábban létrejött licencmegállapodást. Az Intellel kötött licencelési szerzõdés egy kitételének értelmében ugyanis az AMD  x86-processzortermelésének csak egy bizonyos hányadát szervezheti ki külsõ gyártóhoz. Az üzleti titokként kezelt, hivatalosan meg nem erõsített záradék iparági megfigyelõk becslése szerint nagyjából 20 százalékról szólhat. A kitétel vélhetõen az AMD meghatározó tulajdonosi jelenléte miatt nem lép életbe a Foundryhoz történõ kiszervezés esetében.