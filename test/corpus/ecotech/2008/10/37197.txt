Hatalmas és jövedelmezõ piaccá növi ki magát a mobiljátékoké

Piackutatótól függõen eltérést mutatnak a számok, ugyanakkor abban mindenki egyetért, hogy gyorsan növekszik a mobilos játékpiac, és hatalmas üzlet vált belõle. Az In-Stat értékelése szerint az Egyesült Államokban már átlépte az évi 1 milliárd dolláros lélektani határt, de a legnagyobb piaci lehetõségekkel a Távol-Kelet kecsegtet.



A játékipar új piaca

Az In-Stat kutatása alapján az Egyesült Államokban a mobilosok közel 30 százaléka játszik készülékén, és ötödük a mobilszolgáltatójuk portálján kívülrõl is tölt le játékokat. Ez természetesen jóval magasabb a globális átlagnál, 2005-ben még csak a világszerte található elõfizetõk 6,7 százaléka játszott mobilon, ez az optimista elõrejelzések szerint 2010-re a 15 százalékot érheti el -- ekkor a globális piac a 10 milliárd dollárt is meghaladná az Informa Telecoms & Media becslése szerint. Az Informánál kevésbé optimista az In-Stat, 2013-ra 6,8 milliárd dolláros globális piacot jelez elõre.

A számok eltérõek, de a mobiljátékok egyértelmûen növekvõ népszerûségét jelzi, hogy az elmúlt három év alatt 2,5 milliárdról 3,9 milliárdra növekedett a piac, a Gartner idénre pedig 4,5 milliárd dollárt becsül. Összehasonlításképpen a PC Gaming Alliance ipari szövetség tavalyra 10,7 milliárdos PC-játékpiacot jelentett. A mobilos projektek költsége ugyanakkor egy nagyságrenddel alacsonyabb a PC-s produkciókénál, kevesebb fejlesztõt igényelnek, és a szükséges fejlesztési idõ pedig néhány hónapban vagy egy évben mérhetõ, szemben a mai vezetõ PC-s vagy konzoljátékok 2-4 éves kifutásával. Így a pénzügyi kockázat jóval alacsonyabb a mobiljátékok szegmensében, a "filléres" árak ellenére is. 

A piac alja néhány száz forinttól indul, a dereka 600-800 forint közé esik, de a prémiumjátékok is 1000 forint alatt maradnak, mondta el a HWSW megkeresésére Vaitzner Endre, az Electronic Arts Mobile Közép-Kelet Európáért felelõs marketingvezetõje. A fejlesztési költségeket a technikai magas színvonalú játékoknál a jogdíjak és a több száz készülékre kiterjedõ tesztelési költségek is megdobják, tette hozzá.

Irány a Távol-Kelet

A mobiltelefonos játékok piaca Ázsiában a legnagyobb, beleértve Japánt is. A kontinens több mint felét teszi ki a globális piacnak, becsli a Gartner, és további 1,1 milliárd dollárral bõvül a következõ három év során, egyre növelve súlyát. Ez elsõsorban Indiának köszönhetõ, ahol a piac robbanásszerû növekedés elõtt áll, illetve a szintén gyorsan növekvõ és hatalmas, több mint félmilliárd mobilelõfizetõvel bíró Kínának, ahol alacsony a PC-penetráció, és a játékkonzolok is túlságosan drágák.

A távol-keleti térség tömegét a hatalmas és érett Japán és Dél-Korea is növeli, melyek fejlett mobilkommunikációs piacaik révén öt éve még a globális bevételek kétharmadát adták a Wireless World Forum adatai alapján. Nyugat-Európa fejlett mobilkommunikációs piaca ellenére lemarad az Egyesült Államok és Ázsia mögött, becsli a Gartner, ezzel együtt jelentõs súllyal bír továbbra is. 

Itthon még nem menõ

Kelet-Európáról nem közöltek publikus adatokat a piackutatók, Vaitzner szerint azonban a régió jóval gyengébb a kontinens nyugati felénél, ami több tényezõre vezethetõ vissza.  Az elsõdleges természetesen anyagi vonatkozású, itthon kevesebb elkölthetõ jövedelemmel rendelkeznek a fogyasztók, ami közvetlenül érinti a játékvásárlásokat, illetve a játékra alkalmas telefonok száma is alacsonyabb. Nyugat-Európában jóval magasabb színvonalúak, erõteljesebb hardverrel rendelkeznek a mobilok, így a gyakorlatilag kizárólag Javában írt játékok is jobban néznek ki és vonzóbbak. A magyar piac nagyságáról csak a piacot uraló mobilszolgáltatók tudnának pontos képet adni, mondta el Vaitzner, az azonban látható, hogy a román, cseh vagy lengyel területek nagyobbak és lendületesebben fejlõdnek. 


A második nagy faktor a szokásoké: itthon egyelõre nem része a tömegkultúrának a mobilos játék, miközben tõlünk nyugatabbra akár olyan háziasszonyok is letöltenek egyet-egyet, akik nem is tartják magukat játékosnak. Míg a hazai keménymag összemérhetõ a nyugati piacokéval, addig az alkalmi játékosok rétege egyszerûen hiányzik itthon. A harmadik tényezõ, hogy mivel kicsi a forgalom, ezért a kiadók, terjesztõk és operátorok sem költenek sokat promócióra, így lassabb a piac bõvülése is.

Vaitzner ugyanakkor bizakodó, két okból kifolyólag is. Az egyik, hogy lassan felnõ egy olyan generáció, amely teljesen máshogyan használja a mobilját -- nemcsak telefonál, hanem zenét is hallgat, netezik, fényképeket készít. Az õ affinitásuk a játékokra jóval magasabb -- fogalmazott Vaitzner. A másik, hogy a jövõben megindul az olyan platformok széleskörû terjedése, mint a Windows Mobile, az Android, vagy az iPhone, melyek jóval látványosabb és kreatívabb játékok létrehozását teszik lehetõvé, véli -- ezekért ráadásul akár 2-3 ezer forintot is el lehet már kérni egyes esetekben.

Sport, akció, logikai

Észak-Amerikában a sporjátékok a legnépszerûbbek, míg Ázsiában toronymagasan az akció arat, Európában az akció- és sportjátékoktól pedig nem sokkal maradnak le a logikai játékok sem, mondja az Informa. A mobiljátékok sokkal szélesebb demográfiai rétegeket érnek el, mint a PC- és konzoljátékok, állapítják meg az elemzések, és inkább az alkalmi, könnyen megtanulható játékokat részesítik elõnyben a fogyasztók, mivel többnyire a holtidõket akarják kitölteni. Az Electronics Arts merítése alapján Magyarországon az akció-, verseny- és sportjátékok mennek a mozifilmes franchise-ok mellett.