Küzdelmes negyedévet tudhat maga mögött az LG Electronics

A won gyengülésének következtében gyakorlatilag elillant az LG Electronics nyeresége, ugyanis a cég tõkeköltségei drasztikusan megugrottak. A cég egyúttal területet vesztett a mobiltelefonok területén, ugyanakkor az értékesítés a prémium modellek felé tolódott, ami az árbevételt és nyereséget egyaránt segítette. 



Bár a won elõre nem látott gyengülése alapvetõen jótékony hatással lenne a fõként exportra termelõ LG Electronics pénzügyi mutatóira, a cég hitelállománya elsõsorban külföldi devizában fekszik, így azok kamatköltségei drasztikusan megugrottak. A vállalat negyedéves adózott nyeresége, mely 19 millió dolláros kvázi nullszaldót tett ki, közel 300 millió dollárral csökkent az ország fizetõeszközének gyengesége miatt. A cég globális árbevétele 9,14 milliárd dollárt tett ki, ez az összeg azonban nem tartalmazza többek közt a világ második legnagyobb LCD-panelgyártójának, az LG Display 2,94 milliárdos forgalmát. 

A won gyengeségének köszönhetõen gyakorlatilag minden részleg forgalma dinamikusan növekedett. A mobiltelefonokból származó bevétel 41 százalékkal ugrott meg egy év alatt ugyan, a leszállított mobilok száma ugyanakkor mindössze 5 százalékkal emelkedett 8 százalékos piaci bõvülés mellett, és 23 millió darabot tett ki, a második negyedévhez képest ez 4,7 millióval kevesebb -- ezzel a produkcióval a világpiac harmadik helyére is esélyes LG valószínûleg az ötödik helyen maradt továbbra is.


Az európai értékesítés csökkenésérõl számolt be az LG, ugyanakkor a Secret és Viewty készülékek sikerének, valamint a korábban említett árfolyamhatásoknak  köszönhetõen duplájára ugrott az üzemi szintû nyereség, és az üzemi profithányad meghaladta a 10 százalékot. Szintén szenvedett a Nokia és Sony Ericsson is, elõbbi szintén 5 százalékkal bírt mindössze növekedni (117,8 millió), míg utóbbi stagnált gyakorlatilag (25,7 millió). Ebbõl következõen a Samsung és a Motorola teszi ki a több mint 16 milliós piaci növekmény nagy részét. 

A televíziókat forgalmazó Digital Display negyedéve a mobiltelefonos részleg fordítottja: erõs negyedévet tudhat maga mögött piaci szempontból, a pénzügyi mutatók azonban már korántsem ennyire rózsásak. A részleg éves 22 százalékkal növekvõ árbevétele megközelítette a 3 milliárd dollárt, miután a won gyengesége mellett 42 százalékkal több, 3 millió lapostévét szállított le három hónap alatt -- vagyis az eladások meghaladták a havi 1 millió darabot. A cég legnagyobb piaca Európa ugyan, a növekedés nagyobb részét  az Egyesült Államok és Ázsia képezték, 45 és 74 százalékos emelkedéssel. A sláger továbbra is az LCD-tévé, melybõl 55 százalékkal fogyott több, mint egy évvel korábban. A gyilkos árverseny hatására ugyanakkor gyakorlatilag nem termel nyereséget az üzletág.