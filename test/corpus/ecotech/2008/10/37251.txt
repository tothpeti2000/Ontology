Hatalmas pofont kap a pénzügyi krízistõl a Sony

[Nikkei Monozukuri/HWSW] Lényegében felére csökkentette éves nyereség-elõrejelzését a Sony. A vállalat a pénzügyi válság kapcsán drasztikusan megdrágult jent, és az ehhez kapcsolódó lanyha kereslet jelölte meg elsõdleges okokként. A bejelentést követõen a cég papírjai 14 százalékot estek, és évtizedes mélypontot értek el.



Az elektronikai termékek iránti kereslet mélyrepülésbe fogott szeptemberben, közölte Oneda Nobuyuki, a vállalat pénzügyi vezérigazgatója egy sajtótájékoztatón. A krízis sújtotta idõkben menedékvaluta szerepét betöltõ jen az elmúlt három hónapban több mint 40 százalékot erõsödött az euróval szemben, de a dollárhoz képest is drágult közel 15 százalékkal. Az alacsony, fél százalékos japán alapkamat miatt dollár és euró tízmilliárdos hitelállományok finanszíroztak jennel, mely kinnlévõségek egy nagy része az Egyesült Államok, majd Európa megremegését  követõen hatalmas mennyiségekben áramlik vissza, felhajtva ezzel a japán valuta árát.

A Sonyt a lefékezõdõ vagy visszaesõ reálkereslet mellett az erõs jen miatt jelentõsen megdráguló export, mely a cég árbevételének háromnegyedét hozza, együttesen sújtja. Ezen hatások mintegy 190 milliárd jennel, vagyis 2 milliárd dollárral csorbítják a cég üzemi eredményét a áprilisban kezdõdött pénzügyi év egészében, amelybõl 100-at csak a jen erõsödése okoz. Ezen felül további 80 milliárd jen tûnik el az árverseny hatására, ami veszteségbe taszítja az LCD-tévés üzletágat. Mindez 58 százalékos csökkentést jelent, az új üzemi cél 200 milliárd jen, miközben az adózott profitelvárást 59 százalékkal 150 milliárdra vágták vissza. A cég egyúttal 1 millióval 16 millióra csökkentette Braviák értékesítési célszámát, 2 millióval 24 millióra a Cyber-shotokét, és 700 ezerrel 7 millióra a Handycameket. 


A vállalat árbevételének derekát adó elektronikai részleg üzemi eredményét így 100 milliárd jennel csökkentették, míg a Playstationért felelõs Computer Entertainmentét 30 milliárddal. Oneda megjegyezte, hogy az erõs jen miatt utóbbi számára nehézzé vált, hogy nyereségessé váljon  a pénzügyi évben. Mindezek hatására a Sony átszervezéseket és elbocsátásokat helyezett kilátásba, hogy ellensúlyozza a kedvezõtlen makrogazdasági fejleményeket, az elképzeléseit azonban nem részletezte. Howard Stringer elnök-vezérigazgató leszögezte, hogy továbbra is teljesíteni kívánják a 2010-re kitûzött célokat.