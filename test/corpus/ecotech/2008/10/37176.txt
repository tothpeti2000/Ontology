Rekordnegyedév, de óvatos elõrejelzés az Intelnél

Történetének legerõsebb harmadik negyedévén van túl az Intel, a vállalat bevétele és nyeresége is növekedett, azonban az elõrejelzés óvatos. A világ legnagyobb félvezetõgyártója szerint egyelõre még nehéz lenne felmérni a pénzügyi krízis hatásait, ezért a negyedik negyedévre vonatkozó forgalom-elõrejelzésnél a szokottnál is tágabb intervallumot adott meg.



Az Intel a harmadik negyedévet 10,22 milliárd dolláros bevétellel zárta, ami 1 százalékkal múlja felül a tavalyit. A nettó nyereség 12 százalékkal 2,01 milliárd dollárra nõtt, az üzemi eredmény 44 százalékkal 3 milliárd dollár fölé növekedett. A nettó eredményt 265 millió dollárral csökkentették tõkebefektetések értékcsökkenései, többek között az STMicroelectronics-szal közös flashmemória-gyártó vegyesvállalat, a Numonyx kapcsán. Az elemzõk és befektetõk összességében elégedettek voltak az Intel teljesítményével, erre utal legalábbis, hogy a bejelentést követõen az Intel-papírok árfolyama 3,7 százalékkal erõsödött.


 Az elemzõk által figyelt bruttó eredményhányad látványosan megugrott, a tavalyi 55,4 százalékról 58,9 százalékra, felülmúlva a cég várakozásait. Stacy Smith pénzügyi vezérigazgató szerint az ok a költségek csökkentésében és a gyártási folyamatok hatékonyabbá tételében keresendõ. Paul Otellini elnök-vezérigazgató elmondta, az Intel az elmúlt két év során 20 ezerrel csökkentette alkalmazottainak létszámát, amivel évente mintegy 3 milliárd dollárt takarít meg. A vállalat így még a gyorsan változó gazdasági körülmények között is jól tud teljesíteni -- vélekedett Otellini, aki hangsúlyozta, hogy az Intelnek 12 milliárd dolláros készpénztartaléka is van.



Jön a Nehalem
Az elnök-vezérigazgató az elemzõi konferenciahíváson elmondta, hogy már megkezdték a Nehalem kódnevû, Core u7 néven piacra kerülõ processzorok kiszállítását, minden készen áll a novemberi rajtra.


 
A harmadik negyedévben az Intel processzor- és chipsetforgalma egyaránt rekordot döntött -- hangzott el az elemzõi tájékoztatón. Az olcsó Atom processzorok váratlan népszerûsége ugyanakkor lehúzta az átlagos eladási árat (ASP), ezek figyelmen kívül hagyásával az átlagár változatlan maradt a második negyedévvel összehasonlítva. A harmadik negyedévben az Intel egyébként összesen 200 millió dollár értékû Atomot, illetve kapcsolódó chipkészletet forgalmazott. Otellini szerint azonban egyelõre nem látszik annak nyoma, hogy a netbookokba szánt processzorok a notebookokba szánt chipektõl szívnának el vevõket.

Paul Otellini beszámolója alapján a pénzügyi krízis már kezdi éreztetni a hatásait a PC-piacon is, elsõsorban a konzumer szegmensben. Az Intel elnök-vezérigazgatója konkrét vállalatok megnevezése nélkül említette, hogy egyes PC-gyártók máris csökkentették a megrendeléseiket a kereslet lanyhulására számítva. Ugyanakkor sietett leszögezni, hogy a raktárkészletek az Intelnél "jól állnak". A negyedik negyedévre 10,1 és 10,9 milliárd dollár közötti forgalmat vár az Intel -- a tavalyi év végén 10,7 milliárd dollárt hozott össze a cég. A bruttó eredményányadot 59 százalék köré jósolja a cég.