Elpida: a többség nem éli túl a memóriapiac összeomlását

Mindössze két, legfeljebb három vállalat éli túl a memóriapiac teljes összeomlását, véli az Elpida. Miután a DDR2 DRAM ára a legtöbb gyártó önköltségi szintje alá esett, megkezdõdött a kibocsátás csökkentése. Mindez azonban egyelõre hatástalannak bizonyult, az árak jelenleg is esésben vannak, és korábban elképzelhetetlen mélységeket értek el a napokban -- a szereplõk többsége a puszta életben maradásért küzd már. A jelenlegi olcsóságnak valószínûleg meglesz még a böjtje.

 

A DRAM-történelem vége

A DRAM-ipar lassan két éve húzódó folyamatos mélyrepülése hatalmas, dollármilliárdos veszteségeket okozott a vállalatoknak, melyek túlzott kapacitásokat építettek ki a ténylegesnél jelentõsen magasabb kereslettel számolva. Sem az ipar, sem az elemzõk nem látták elõre a jelenleg kialakult helyzetet, melyet maguknak a vállalatoknak a rendkívül agresszív magatartása váltott ki. Az árak stabilizálódását lassan másfél éve várják a szereplõk, azonban csak átmeneti idõszakokra állt meg a szabadesés árkorrekciókkal egybekötve, melyek lényegében csak a további, még gyorsabb zuhanás elõjátékának bizonyultak, mivel a gyártók felbátorodva ismét bõvíteni kezdték kapacitásaikat. 

Tavaly év eleje óta kevesebb mint tizedére estek a DDR2-árak, az egy gigabites tesztelt chipek azonnali (spot) ára 1 dollár alá is benézett a napokban, az 1 gigabájtos modulok átlagára 12, a 2 gigabájtosaké 24 dollárt tett ki, ami 45 százalékos csökkenés három hónap alatt -- a forint elmúlt hetekben mutatott gyengülése ennek egy részét elnyelhette ugyan, egy 2 gigabájtos márkás modult így is megkaphatunk bruttó 6500 forinttól. A DRAMeXchange iparági elemzõcég szerint a készpénzköltség az 1 gigabites chipek esetében 1,3-1,5 dollár, míg a moduloknál 10 dollár gigabájtonként, így rövidtávon a további árcsökkenésnek már nem maradt sok hely. A gyártókat ráadásul kettõs recesszió sújtja, ugyanis a NAND flash piacon is súlyos árdepresszió alakult ki, az árak éves szinten 80 százalékkal estek.


Mindezek eredményeként 2010-re múlva két-három gyártó maradhat a porondon, véli az Elpida, amivel lényegében lezárulhat a memóriaipar évtizedek óta tartó folyamatos konszolidációja. Míg a '90-es éveket még 19 egymással versengõ szereplõ kezdte meg, addig idén már csak 8 olyan vállalat maradt talpon, mely 1 százaléknál nagyobb részesedéssel bírt, és ezek is négy technológiai és gyártási szövetségbe tömörültek a félvezetõ-eljárások kifejlesztése és a gyártósorok súlyos költségeinek, valamint az ezzel járó kockázatok megosztása érdekében -- önállóan már csak a piacvezetõ Samsung operál.

A további konszolidáció jelei már mutatkoznak, a német Qimonda ugyanis eladta a Micronnak a DRAM-gyártó üzemekkel rendelkezõ Inoterában tulajdonolt részesedését, melyet a Nanyával közösen mûködtetett korábban. Iparági pletykák alapján a Micron késõbb az egész Qimonda bekebelezését tervezi. A második legnagyobb Hynix a ProMOS-szal, míg az Elpida a PowerChippel ápol szorosabb kapcsolatokat. A világgazdasági recesszió és a bankok hitelezési korlátozása miatt 2009 vízválasztó lehet az erõs, életképes, és a gyenge vállalatok között, így további összeolvadások vagy kivásárlások várhatóak. Szakamoto Yukio, az Elpida vezetõje szerint a jelenlegi olcsóságra késõbb csúnyán ráfizethet a piac, ugyanis a fokozott piaci koncentráció az árak drasztikus, több mint ötszörös emelkedését vonhatja  maga után.

Abból élünk, hogy vasárnap zárva vagyunk

Az elmúlt másfél év során kivérzett vállalatok megkezdték kibocsátásuk csökkentését, hogy az árak stabilizálása mellett készpénzállományukat is védjék, ami a pénzügyi válság közepette különösen kritikus jelentõségû. A DRAMeXchange úgy becsli, a PowerChip, Elpida, Hynix, ProMOS, Nanya és Inotera bejelentéseivel a globális termelés mintegy 12-13 százalékkal csökken. Bár ennek a jelenlegi keresleti szintnél elegendõek kellene lennie az árak megfogásához, a memóriapiac októberben átbukik a szezonális csúcson, és az év végét gyenge kereslet jellemzi, hiszen az akkori értékesítés és szállítások már a jövõ év elején eladott számítógépekbe kerülnek.

Az elemzõcég szerint a fejlettebb, kisebb geometriájú eljárásokra történõ migrálás is legfeljebb a veszteségeket csökkentheti csak, ugyanis még egy 50-nanométeres generációjú technológiával is a piaci ár feletti költségszint érhetõ csak el. A fejlettebb technológia bevezetése pedig jelentõs mennyiségû készpénzt szívna fel a már egyébként is likviditási problémával küszködõ iparban, miközben nem oldaná meg készpénzvesztés problémáját.  Becslések szerint a termelés legalább 30 százalékos csökkentésére lenne szüksége rövidtávon a helyzet normalizálódásához, és további 20 százalékos csökkentésre az egészséges árazási környezet eléréséhez. 

A kereslet visszaesésének hatása drámai lehet, a gyártók így is hatalmas veszteségeket szenvednek már el. Tajvan két legnagyobb DRAM-gyártója, a PowerChip  és a Nanya, melyek a világpiac mintegy tizedét adják, például 456 millió és 267 millió, míg a japán Elpida és az amerikai Micron pedig rendre 316 és 344 millió dollárt vesztettek csak a legutóbb lezárt negyedévben. A Hynixot és a Samsungot némileg védte a jelentõsen gyengülõ koreai won, de õk sem tudják kivonni magukat árak nyomása alól, ugyanakkor ezt az elõnyüket és tartalékaikat a többiek kiszorítására használhatják fel, ahogyan korábban is tették már, és ami nagyban hozzájárult a jelenlegi helyzet kialakulásához.