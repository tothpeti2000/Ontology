Üzleti alkalmazásokban erõsít itthon is az Oracle

Az Oracle itthon is nagy hangsúlyt fektet az alkalmazás-üzletág fejlesztésére. Az anyavállalat szinte hetente vásárol fel egy-egy céget ezen a területen, elsõsorban az akvizícióknak köszönhetõ, hogy a legutóbbi pénzügyi évben a cég 2,4 milliárd dolláros bevételt ért el új alkalmazás-licencek értékesítésébõl -- ez az új licencbevételeknek már közel harmada.



Egyre több szoftver, partner és ügyfél

Magyarországi adatokat, bevételi arányt nem árult el a HWSW-nek Blahut Boglárka, az Oracle alkalmazás-üzletágának kereskedelmi vezetõje, csupán annyit mondott, hogy ez a terület "növekedik". Blahut szerint ma már a hazai piac túl van az "ERP 1.0" korszakon, a vállalatok az alapfunkciók mellett, illetve egyre inkább igénylik bizonyos funkcionális területek, illetve a speciális iparági igények lefedését, amely világszinten az Oracle akvizíciós stratégiájának is hajtóereje.


Az Oracle akvizícióinak -- az elmúlt években 46 vállalat -- követése komoly feladat a hazai leányvállalat számára. Ha az Oracle olyan céget kebelez be, ami egyáltalán nem rendelkezik hazai érdekeltséggel vagy képviselettel, akkor ki kell alakítani a helyi kompetenciát, részben házon belül, részben pedig a partneri körben. Amennyiben hazai jelenléttel már rendelkezõ céget akvirál az Oracle, akkor a magyar szervezetek összeolvadását kell levezényelni, illetve a partnercégeket kell bevonni. Erre jó példa a BEA Systems felvásárlása, amelynek legnagyobb hazai szakértõje, az Alerant Oracle-partnerré vált.

Az üzleti alkalmazások területén az Oracle hazai partnereinek körét folyamatosan bõvíti, részben a bõvülõ portfólió, részben pedig az új termékek és iparági megoldások megjelenése miatt. Ma már 20 hazai partner koncentrál kimontottan az Oracle alkalmazásokra. A Tata Consultancy Services, a Freesoft és a Synergon azok a nagy rendszerintegrátorok, melyek a hazai piacon komolyan foglalkoznak Oracle alkalmazások bevezetésével minden stratégai területen, az IQSys pedig Hyperion, Siebel és iFlex termékekre szakosodott partnerré nõtte ki magát. A JD Edwards kapcsán épült ki a hosszú távú kapcsolat az e-Best Consultinggal, mely azóta két évben is megkapta a "Legsikeresebb alkalmazás-partner" díját, és nemrég az Albacomp is JD Edwards-partnerré vált.   

A hazai ügyfelek köre is tovább bõvült, illetve korábbi Oracle-felhasználók is döntöttek a bõvítés mellett. Az  E-Business Suite-et használó Rába csoport termelés- és ellátásilánc-tervezési, valamit a társaság pénzügyi menedzsmentjét támogató &#8222;treasury&#8221; megoldással bõvítette rendszerét. Az Unicredit banknál folyamatban van a JD Edwards bevezetése, sõt, bõvítette a felhasználók számát. A JD Edwards vállalatirányítási rendszer új felhasználói közé tartoznak Magyarországon a vegyipari gépeket, berendezéseket gyártó Adritz Kft. és a Ferrobeton Zrt. is, az Artisjus Magyar Szerzõi Jogvédõ Iroda Egyesület pedig Oracle E-Business Suite-et vezetett be nemrégiben. Az elmúlt idõszak jelentõsebb HCM-projektje az Erste Bank oktatásmenedzsment rendszerének átadása, ahol a bank alkalmazottainak továbbképzéseit tartják nyilván az Oracle megoldásával.  

A fõ piacfejlesztési irányok

Ami a jövõ fõ csapásirányait illeti, Blahut szerint az Oracle itthon elsõsorban a humántõke-menedzsment, az ügyfélkapcsolat-kezelõ, az elemzõ és tervezõ, valamint az egységes törzsadat-kezelõ alkalmazásokra kíván koncentrálni. A emberierõforrás-alkalmazások számára az Oracle itthon elsõsorban a közigazgatási intézményeknél lát nagy lehetõségeket, amelyek még elõtte állnak a versenyszférában már lezajlott változásoknak. A szervezetek mérete, munkavállalók nagy létszáma is igényli egy, a bérszámfejtésen túlmutató megoldás bevezetését. Ehhez hasonlóan az ügyfélkapcsolat-kezelõ alkalmazások területén is jelentõs üzleti lehetõséget lát az Oracle Magyarországon mind a közigazgatásban, mind a versenyszférában -- a Siebel felvásárlással a világ vezetõ CRM-termékével gazdagodott a portfóliója. 

Az elemzési és tervezési alkalmazások területén (Enterprise Performance Management, EPM) a piaci szegmenset vezetõ Hyperion megvásárlása jelentett az Oracle számára a nagy elõrelépést. Az EPM a pénzügyi, bevételi és költségtervek kezeléséhez nyújt egyetlen integrált alkalmazást. Magyarországon is egyre több érdeklõdõ van a termék iránt a versenyszférában és a költségvetési intézményekben egyaránt, a HWSW ismeretei szerint egy távközlési szolgáltatóval már meg is állapodott az Oracle a Hyperion bevezetésérõl.