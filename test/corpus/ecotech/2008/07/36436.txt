Nagy helyezkedés és árverseny az üzleti intelligencia szoftverek piacán

A tavalyi év a hatalmas felvásárlásoké volt az üzleti intelligencia szoftverek piacán, az egyes szállítók organikus teljesítményében ugyanakkor nem történt nagy meglepetés, derül ki az IDC kutatási jelentésébõl. A piacot továbbra is a Business Objects vezette az SAS és a Cognos elõtt, noha közülük csak az SAS volt képes piacrészesedését növelni. A terület növekedése bár lelassult az elmúlt években, a bõvülés továbbra is stabilan kétszámjegyûnek tûnik középtávon is.



Tavaly az üzleti intelligencia szoftverek  (business intelligence, BI) piac 12,1 százalékkal 7 milliárd dollár fölé emelkedett, számolt be az IDC. A területen belül az úgynevezett fejlett analitikai szegmens (adatbányászat és statisztikai elemzés) növekedett valamivel gyorsabban. Az IDC azt jósolja, hogy a 2007-ben tapasztalt nagy felvásárlási aktivitás miatt a következõ években számos innovatív, piaci réseket betömõ induló vállalkozás jelenik meg a színtéren, mögöttük kockázati tõkebefektetõkkel, melyek értékes felvásárlási célponttá igyekeznek fejleszteni a kis cégeket. A piackutató úgy véli, az üzleti élet egyre inkább tudatában van az üzleti intelligencia elõnyeinek, és a beszerzési döntések az IT-részlegtõl egyre inkább üzleti szintre kerülnek át.

A fejlett analitika szegmense 13 százalékkal 1,4 milliárd dollárra bõvült, ami jelentõs lassulás 2006-hoz képest. A hagyományos összesítõ táblázatok, lekérdezések és riportok területe közel 5,7 milliárd dollárt tett ki 11,9 százalékos növekedést követõen. Az üzleti intelligencia adoptációjában jelentõs különbségek vannak földrajzilag, a világpiaci forgalom közel felét továbbra is az Amerikai kontinens adja, míg az EMEA régió 40 százalékot, Ázsia pedig valamivel több mint 10-et. Ezen utóbbi szuperrégiók súlya az elmúlt évek során emelkedett némileg. Az IDC úgy véli, hogy a beszállítók közötti árverseny erõsen lefojtotta a piac értékének bõvülését.

A piacvezetõ Business Objects, melyet azóta magába olvasztott az SAP, az iparág történetében elsõként haladta meg az 1 milliárd dolláros árbevételt, növekedése ugyanakkor alulmúlta a piac ütemét, így részesedése 0,4 százalékponttal 14,2 százalékra olvadt. A második helyen az SAS végzett 11,2 százalékkal, 0,4 százalékponttal növelve részesedését, míg az IBM kezébe került Cognos 10,1 százalékot szerzett meg, ami 0,2 pontos olvadás. A negyedik helyen a Hyperion felszippantásával az Oracle tanyázott, 8 százalékkal, míg a Microsoft hibahatáron belül a sarkában 7,9 százalékkal. Az IDC megjegyzi, hogy bár nem kalkulálja a cég BI-bevételei közé, máig az Excel a legelterjedtebb BI-eszköz a világon. 

Saját szoftvereivel az SAP a hatodik lett 2007-ben, a Business Objects  bekebelezésével ugyanakkor toronymagasan az élre tört, a két cég együtt 19,2 százalékát szerezte meg a globális forgalomnak. A vezetõ beszállítók forgalmukat a hagyományos lekérdezõ, riportoló és elemzõ eszközökbõl szerezték, kivéve az SAS-t, mely 32 százalékos részesedéssel vezeti a fejlett analitikai eszközök szegmensét, és forgalmának több mint fele származott innen. Az adatbányászati és statisztikai elemzõ eszközök ipara sokkal töredezettebb a hagyományosnál, a harmadik legnagyobb szereplõnek már 5 százalék alatti a részesedése. A következõ évek során itt gyors koncentráció várható néhány nagyobb szereplõ kezében.

További felvásárlások és koncentráció várhatóak

Jelentésében az IDC megjegyzi, hogy bár van helye a piacon szakosodott üzleti intelligencia szállítóknak, mint amilyen az SPSS, a tendencia egyértelmûen az integrált megoldásszállítóknak kedvez. Az üzleti intelligencia területérõl két irányból hatolnak be nehézsúlyú szereplõk: az egyik az üzleti alkalmazások területe, a másik pedig az adatbázis-kezelõké. A BI mindkét területen jelentõs szinergiákat hoz, ahogyan BI eszközökkel értékesebb, üzletileg releváns információkat, döntéseket megalapozó tudást lehet kinyerni az egyre duzzadó adattömegbõl, a piacra és a vállalat belsõ mûködésére vonatkozóan egyaránt. "Az ügyfelek integrált, átfogó üzleti folyamatokat igényelnek" -- jelentette a Business Objects felvásárlása kapcsán Henning Kagermann SAP-vezér.


Az Oracle tavaly márciusban 3,1 milliárd dollár értékben kebelezte be a Hyperiont, amire válaszul az SAP októberben jelentette be a Business Objects 7 milliárdos felvásárlását, majd az IBM novemberben közölte, 5 milliárd dollárt fizet a Cognosért, amivel történelme messze legnagyobb felvásárlását hajtotta végre. A Microsoft szintén akvizíciót hajtott végre, két éve bekebelezte a ProClarityt.

Az IDC úgy véli, további felvásárlások várhatóak, ahogyan a meghatározó vállalatok tovább bõvítik és finomítják portfóliójukat. Ezek a tranzakciók jól jelzik, hogy a BI területét az üzleti szoftverszállítók kulcsfontosságúnak látják az ügyfelekért vívott helyezkedésben, mely további szoftver, szolgáltatás és akár hardverértékesítést is generálhat. A vállalati alkalmazások világpiacát mintegy 40 milliárd dollárra becsli a Gartner, nem számítva az ehhez kapcsolódó egyéb szoftverek, hardverek és szolgáltatások értékesítését. 