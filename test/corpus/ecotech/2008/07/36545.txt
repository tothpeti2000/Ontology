A vártnál jobban sikerült az SAP második negyedéve

A Business Objects felvásárlásával kapcsolatos költségek miatt 9 százalékkal csökkent az SAP nettó profitja a második negyedévben, de a licenceladások és a támogatási tevékenységbõl származó bevételek felülmúlták az elemzõi várakozásokat. A cég az év hátralevõ részére magabiztos kilátásokat fogalmazott meg. 




 A június 30-án véget ért második negyedévben az SAP bevétele 18 százalékkal 2,86 milliárd euróra emelkedett, miközben a nettõ nyereség 449 millió euróról 408 millióra esett vissza. Az új licencértékesítési árbevétel 25 százalékkal 898 millió euróra ugrott, a támogatásból befolyó forgalom 21 százalékkal 2,06 milliárd euróra nõtt. Az eredmények felülmúlták az elemzõi várakozásokat.

Az SAP a kimondottan erõs eredmények nyomán közölte, hogy az idei forgalomnövekedés az elõrejelzett 24-27 százalékos intervallum felsõ tartományába esik majd, az üzemi eredményhányad pedig 28,5-29 százalék lehet a Business Objects felvásárlásával kapcsolatos tételek nélkül. Az SAP tavaly októberben jelentette be az üzleti intelligencia területén piacvezetõ francia Business Objects felvásárlását, a felek 4,8 milliárd eurós vételárban egyeztek meg, amelyet az SAP készpénzben egyenlített ki. A megállapodás értelmében a Business Objects teljesen önállóan mûködik majd tovább, azaz nem integrálják a szervezeteket.

Az SAP remek negyedéves eredményeit némiképp árnyalja, hogy az Oracle új vádakkal egészítette ki a cég ellen indított jogsértési pert. Amint arról lapunk is beszámolt, az Oracle azért indított jogi eljárást a német vállalat ellen, mert annak TomorrowNow leányvállalata illegálisan töltött le terméktámogatási dokumentumokat. Az SAP azóta beismerte, hogy voltak "helytelen" letöltések, és nemrég a TomorrowNow bezárása mellett döntött. Az Oracle most azt állítja, az SAP vezetõi is tisztában voltak azzal, hogy a TomorrowNow jogtalanul használja az Oracle szellemi tulajdonát képezõ dokumentumokat.