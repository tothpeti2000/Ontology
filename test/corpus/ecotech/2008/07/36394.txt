Sokat csökkent az asztali Blu-ray lejátszók ára -- már nem feltétlenül a PlayStation 3 a legvonzóbb ajánlat

[TG Daily/HWSW] Noha közvetlenül a formátumháború lezárását követõen összességében nemhogy csökkent, inkább nõtt az asztali Blu-ray lejátszók ára, mostanra megfordulni látszik a folyamat -- az asztali készülékek a tengerentúlon áttörték a 300 dolláros ársávot, de már nálunk is lehet kapni belépõszintû típust a lélektani ötvenezer forintos árszinthez igen közel. Ma már tehát nem biztos, hogy az  jár a legjobban, aki asztali lejátszó helyett PlayStation 3 konzolt vesz.



Az év eleji tétovázást követõen mostanra végre megindult lefelé az asztali Blu-ray lejátszók fogyasztói ára -- nemcsak a tengerentúlon, hanem Európában, így hazánkban is. Az Egyesült Államokban kapható elsõ generációs asztali készülékek közül egyre több kúszik be a lélektani 300 dolláros (napi árfolyamon átszámítva nagyjából 43 ezer forintos) árszint alá. Az ismert márkák húzótermékeit sorra árazzák le az elektronikai nagyáruházak, így a Sony BDP-S300 fogyasztói ára 360 dollárra csökkent, de a nemrég még 500 dolláros Panasonic DMP-BD30K árcímkéjére is 50 dollárral szerényebb összeg került nemrég a Circuit Citynél.

A tengerentúlon kapható legolcsóbb (legalábbis elvben) asztali Blu-ray lejátszót jelenleg a Best Buy forgalmazza, mely egy saját márkanéven (Insignia) futtatott lejátszót kínál 330 dollárért. Bár ez az összeg még a 300 dolláros árszint felett húzódik, ebben az árban egy 100 dolláros kupon is benne foglaltatik, mely összeg keretéig a nagyáruházban fellelhetõ Blu-ray kiadványok közül csemegézhet a vásárló.

Samsung BDP-1400: a legolcsóbb

A fenti akciós csomagot nem számítva jelenleg 288 dollárért szerezhetõ be a legolcsóbban asztali Blu-ray lejátszó az Egyesült Államokban. Ez a Samsung belépõszintû elsõ generációs megoldása, a BDP-1400, melyet az európai árgépek tanúsága szerint jelenleg legolcsóbban 220 euróért lehet beszerezni az öreg kontinensen. A Samsung BDP-1400 Magyarországon is kapható, és hazánkban is a legolcsóbb megoldásnak számít: a postaköltséget nem számítva már 54 ezer forinttól hozzá lehet jutni.


Az asztali Blu-ray lejátszók és a Blu-ray mozikat is lejátszó PlayStation 3 játékkonzol fogyasztói ára közt egyre szélesebbre nyílik az olló, így ma már nem jelenthetõ ki egyértelmûen, hogy HD-mozizásra a Sony legkevesebb 400 dollárba kerülõ konzolgépe sokkal alkalmasabb lenne bármelyik asztali megoldásnál. A Blu-ray mozik megtekintésére is használható játékgép korábbi elõnye az idõ elõrehaladtával ráadásul folyamatosan apadni látszik, ahogy a gyártók a generációváltást elõkészítve folyamatosan mérséklik a régebbi típusú asztali készülékek árát, miközben a PlayStaiton 3 ára a legutóbbi információk szerint ebben az üzleti évben már nem változik.

Nem szabad ugyanakkor elfelejteni, hogy a Sony konzolgépe már most kompatibilis a Blu-ray Disc profil 2.0-s verziójával, azaz azzal a második generációsnak tekintett Blu-ray lemezszabvánnyal, mely számos opciós, online elérhetõ, vagy interaktív extrával egészíti a lemezeken tárolt tartalmat. Ennek a profilnak -- melyet BD-Live-nak is neveznek -- egyelõre jóformán egyik kereskedelmi forgalomban kapható asztali lejátszó sem felel meg, ráadásul a hardverkövetelmények miatt a meglévõ készülékeket többnyire nem is lehet frissíteni az új profilra. Nem úgy a PlayStation 3-at, melynek repertoárjába a márciusban megjelent 2.20-as verziójú rendszerfrissítéssel került be a BD-Live támogatás.