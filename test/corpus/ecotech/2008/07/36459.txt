Újabb rekordnegyedév az Intelnél

A kedvezõtlen gazdasági körülmények ellenére történetének eddigi legjobb második negyedévét zárta az Intel, a vállalat bevétele éves szinten 9 százalékkal erõsödött, a profit pedig 25 százalékkal ugrott meg. 



A mobil processzorok és chipkészletek szállításai egyaránt rekordot döntöttek a második negyedévben, ahogy a PC-értékesítés a desktop gépek felöl világszerte a notebookok felé tolódik el. A Gartner januári elõrejelzése szerint jövõre már közel 160 millió noteszgép talál gazdára, 2011-re pedig a volumen áttöri a 220 milliót is. A notebookokba szánt chipek mindent elsöprõ sikerének köszönhetõen az Intel a szokásosan gyenge második negyedévben több processzort adott el mint az elsõben, és története során most elõször több mobil chipet szállított mint asztalit, amiben nyilván nagy szerepe van a tegnap útjára indított új Centrino platformnak is -- a PC-gyártóknak fel kellett töltenie a készleteiket a premier elõtt.

A második negyedévben az Intel forgalma 9,5 milliárd dollár volt, ami 9 százalékkal magasabb a tavalyinál, és csak 2 százalékkal gyengébb az elsõ negyedéves szintnél. A vállalat nettó eredménye 1,6 milliárd dollárt tett ki, ami éves szinten 25 százalékos, negyedéves szinten pedig 11 százalékos növekedésnek felel meg -- az elsõ negyedévben a nettó eredményt átszervezésekkel kapcsolatos egyszeri költségek kurtították meg. Az egy részvényegységre jutó profit 28 cent volt a második negyedévben, ami messze felülmúlta a 25 centes elemzõi konszenzust. 


 Stacy Smith pénzügyi vezér az elemzõi konferencián elmondta, a Digital Enterprise Group forgalma 11 százalékkal nõtt éves szinten (a szerverprocesszor-eladások is rekordot döntöttek), a Mobility Group pedig 15 százalékos bevételnövekedést könyvelhetett el. A tavasszal piacra dobott Atom termékvonal iránt erõs volt a kereslet, Paul Otellini elnök-vezérigazgató szerint a második félév során ez még tovább élénkülhet.

A második negyedéves bruttó eredményhányad 55,4 százalék volt, ami némileg alatta maradt a várakozásoknak -- ez elsõsorban az olcsó mobil chipek iránti kereslet élénkülésének köszönhetõ, amelyek fõképp a fejlõdõ piacokra szánt gépekbe kerültek. A harmadik negyedévre már 58 százalékos bruttó eredményhányadot várnak az Intelnél, ahogy az olcsóbban termelhetõ 45 nanométeres chipek aránya még tovább nõ a 65 nanométeres lapkákkal szemben. A harmadik negyedévre már 10 milliárd dollár feletti bevételt vár az Intel.

Paul Otellini az elemzõi telekonferencián elmondta, a vállalat sasszemmel figyeli a gazdasággal kapcsolatos kilátások hatásait, de a cég tevékenységén egyelõre nem érezni ilyesmi. "Egészséges, erõs a kereslet az összes termékünk iránt" -- mondta Otellini.