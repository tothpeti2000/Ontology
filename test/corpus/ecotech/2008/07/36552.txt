Magára hagyja az Alcatel-Lucentet a két legfelsõ vezetõ

Távozik az Alcatel-Lucent két vezetõje. Patricia Russo elnök-vezérigazgató az év végén hagyja el a francia-amerikai vegyesvállalatot, az igazgatótanács elnöke, Serge Tchuruk már október 1-én kilép. Közben a cég továbbra is veszteségeket halmoz és csökkenõ bevételekkel kell szembenézzen.



Az Alcatel és a Lucent még 2006 tavaszán egyeztek meg az összeolvadásról. A felek akkor még azt kommunikálták, a két cég kiegészíti egymást, mert az Alcatel fõleg Európában, a Közel-Keleten, Afrikában és Dél-Amerikában erõs, míg a Lucent az Egyesült Államokban bonyolítja üzleteinek nagyobb részét. Az akkori ígéret szerint a szingeriák kihasználásával a távközlési hálózati berendezések piacának 25 milliárd dolláros szereplõje jött volna létre -- a cég a legutóbbi lezárt évében 17,7 milliárd euró bevételt ért el, idén pedig 5 százalékkal kevesebbre számít.


 Az AT&T-rõl 1996-ban leválaszotott Lucent a 90-es évek informatikai robbanásának egyik éllovasa volt, a legszebb napokon a cég piaci értéke felülmúlta a 100 milliárd dollárt is, 2001-ben azonban a vállalat a csõd szélére sodródott. A cég ekkor is folytatott egyesülési tárgyalásokat az Alcatellel, azonban végül a felek nem tudtak megállapodni, a létrejövõ vállalatban kinek mekkora befolyása legyen. Russo vezetése alatt azonban a vállalat -- köszönhetõen az átszervezéseknek, egyes részlegek leválasztásának és az elbocsátásoknak -- nyereségessé tudott válni, ezután olvadt össze az Alcatellel.

Az Alcatel-Lucent az összeolvadás óta sorozatban hat negyedévben volt veszteséges, a legutóbbi idõszakban 1,1 milliárd eurós negatívumot mutatott a mérleg, a forgalom pedig 5,2 százalékkal 4,1 milliárd euróra olvadt. Befektetõk és elemzõk már régóta sürgették Patricia Lusso leváltását, és a távozásának hírére az Alcatel-Lucent részvények árfolyama emelkedni kezdett, ami arra utal, a tulajdonosok fellélegeztek. Ugyanakkor egyelõre nem tudni, ki veheti át a stafétabotot Russótól, ugyanis az utódját még keresik. Az is kérdéses, hogy egy új elnök-vezérigazgató mit tud kezdeni az integráció során meggyengült Alcatel-Lucenttel, amely az elmúlt évek során egyre inkább teret veszt a riválisaival szemben.