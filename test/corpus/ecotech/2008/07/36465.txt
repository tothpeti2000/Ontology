Hivatalosan is újabb trösztellenes vádakat emelt az Intel ellen Brüsszel

Újabb kifogásokat emelt az Intel magatartásával kapcsolatban az Európai Bizottság, tovább bõvítve a tavaly felhozott vádak körét. Brüsszel szerint a világ legnagyobb processzorgyártója egy számítógépgyártót és egy meghatározó kereskedõt is lefizetett az AMD termékeinek hátrányos megkülönböztetéséért. Az Intel sajnálatosnak nevezi, hogy a Bizottság vevõ az AMD panaszkodására.



A Bizottság azzal vádolja az Intelt, hogy a korábban már hivatalosan is kifogásolt, számítógépgyártóknak kínált kedvezményi rendszer versenyellenes volta mellett legalább egy PC-gyártónak is olyan pénzügyi juttatásokat nyújtott, melyekért cserébe a cég késleltette az AMD processzoraira épülõ konfigurációk forgalomba hozatalát, és kizárólag Intel chipeket használt laptopjaiban. Egy további kifogás alapján az Intel egy meghatározó kereskedelmi lánc számára is olyan visszatérítéseket nyújtott, mely arra sarkallta, hogy ne árusítson AMD-processzoros gépeket. A számítógépgyártók vagy kereskedõk büntetésérõl egyelõre nem esett szó.


A hivatalos kifogásokat elküldte az Intel részére Neelie Kroes versenyjogi biztos csapata, és a vállalatnak lehetõsége nyílik majd a közeljövõben megválaszolni azokat. A Bizottság ezt követõen eldönti, további vizsgálatokat végez és kérdéseket szegez-e a chipgyártóhoz, ejti a vádakat, vagy elítéli piaci magatartásáért. Ez utóbbi esetben az Intelnek  nemcsak inkriminált gyakorlatát kell beszüntetnie, de akár hatalmas összegû pénzbüntetésre is számíthat. A Financial Times Deutschland korábbi értesülései szerint Brüsszel elmarasztaló ítélet meghozatalára készül.

A Bizottság hat év többször megszakadt trösztellenes nyomozását követõen tavaly azzal vádolta meg hivatalosan is az Intelt, hogy az a számítógépgyártók számára nyújtott olyan visszatérítési és marketingtámogatási rendszert, mely aláásta riválisai pozícióit. Az Intel márciusban adott választ zárt ajtók mögött a vádakra, melynek kiértékelése a háttérben azóta is folyik. Eközben a hivatal emberei az elmúlt hónapok során több alkalommal ütöttek rajta nagy európai szaküzletláncok irodáin. Bizonyítékgyûjtés céljából például razziáztak a kontinens legnagyobb elektronikai láncánál, a Media Saturn Holdingnál, valamint a számos üzlettel rendelkezõ brit DSG-nél, exkluzivitást biztosító dokumentumok után kutatva -- úgy látszik, találtak.

Az Intel szerint az AMD õt okolja saját hibás döntéseibõl fakadó kudarcai miatt, a kisebbik gyártó ugyanakkor illegális monopólium szorításáról beszél, mely nem engedi, hogy a termékeinek jogosan kijáró piacrészesedést  megszerezze. Bruce Sewell, az Intel jogásza a Wall Street Journalban úgy nyilatkozott, csalódott a Bizottság lépésével kapcsolatban, mely véleménye szerint arra utal, a Bizottság megette az AMD sztoriját arról, hogy az õt hátrányosan érintõ árverseny problémás. Az Intel szerint az AMD egyszerûen felmentést akar az árverseny alól. Az európai versenyjog korlátozza, hogy egy domináns piaci szereplõ milyen eszközöket alkalmazhat versenytársai ellenében, ha azok nem állnak a piac és a fogyasztók érdekében.