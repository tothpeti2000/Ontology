A kedvezõtlen körülmények ellenére stabilan növekedik a Microsoft

A Microsoft a dotkom-láz óta nem növekedett ilyen gyorsan, a cég negyedik pénzügyi negyedévének bevétele 18 százalékkal múlta felül a tavalyit, miközben a nettó profit több mint 40 százalékkal növekedett. A világ legnagyobb szoftvergyártójának éves forgalma elérte a 60 milliárd dollárt.



 A június 30-án véget ért negyedévben a Microsoft 15,84 milliárd dolláros bevétel mellett 4,29 milliárd dollár nettó profitot ért el. Az egy részvényegységre jutó eredmény 46 cent volt, ami 1 centtel elmaradt az elemzõi várakozásoktól -- a tõzsde kíméletlenül megbüntette Redmondot, a cég papírjai közel 7 százalékot zuhantak a bejelentés nyomán. Két éve nem volt példa arra, hogy a Microsoft részvények egyetlen nap alatt ennyit veszítsenek az értékükbõl.

Minden üzletág hasított

Pedig a Microsoft minden divíziója nagyszerû teljesítményt nyújtott az elmúlt három hónap során. A Vista iránti folyamatos érdeklõdés nyomán a kliens-üzletág forgalma 15 százalékkal 4,37 milliárd dollárra emelkedett. Az új asztali operációs rendszerbõl eddigi története során már 180 milliót értékesített a Microsoft -- az eladott OEM licencek közel háromnegyede valamelyik prémium változat. A divízió üzemi eredménye 16 százalékkal 3,2 milliárd dollárra nõtt.

A szerverszoftverekért, fejlesztõi eszközökért és rendszerfelügyeleti megoldásokért felelõs részleg bevétele a Windows Server 2008 és a Visual Studio 2008 sikerének köszönhetõen 21 százalékkal 3,74 milliárd dollárra ugrott egy év alatt -- sorozatban ez volt a huszonnegyedik negyedév, amikor a divízió kétszámjegyû százalékos bõvülést ért el. A Servers and Tools üzletág eredménye majdnem 40 százalékkal 1,3 milliárd dollár fölé nõtt. Az üzleti szoftverekkel és az Office-szal foglalkozó részleg 14 százalékos bevételnövekedést ért el, elsõsorban a SharePoint és a Dynamics család sikerének köszönhetõen. A divízió 5,2 milliárdos forgalom mellett 3,3 milliárd dollár üzemi eredményt könyvelhetett el, utóbbi mutató 12 százalékkal növekedett.


 Az online szolgáltatásokért felelõs üzletág bevétele 677 millió dollárról 838 millióra emelkedett, miközben az üzemi veszteség 210 millió dollárról 488 millióra ugrott. A hirdetési bevétel 18 százalékkal emelkedett egy év alatt. Chris Liddell pénzügyi vezér szerint a vállalat felkészült arra, hogy további dollármilliókat költsön online tevékenységének megerõsítésére, ezért várható, hogy a részleg egy ideig még veszteséges marad. Liddell szerint a jövõben további felvásárlások is várhatók ezen a területen.

Több mint 35 százalékkal növelte forgalmát az Entertainment and Devices üzletág, amely többek között az Xbox 360-ért is felelõs. A negyedév során 1,3 millió konzolt értékesített a Microsoft, életciklusa alatt pedig összesen 20 milliót. A divízió minimalizálta veszteségét, a tavalyi negyedik negyedéves 1,5 milliárd dollárral összevetve most mindössze 188 millió dollár volt a negatívum, amelynek oka, hogy a cég tavaly ebben az idõszakban könyvelte el a túlmelegedõ Xbox 360-ak garanciális javításával és cseréjével kapcsolatos, több mint 1 milliárdos költséget.  

Nehéz piaci körülmények között is optimista a cég

A most lezárt pénzügyi évben a Microsoft 18 százalékkal 60,42 milliárd dollárra növelte forgalmát, köszönhetõen számos kulcsfontosságú termék (Windows Vista, Windows Server 2008, Visual Studio 2008, Office 2007, Xbox 360 konzolok és játékok) sikerének. A most elkezdõdött pénzügyi évre 67-68 milliárd dolláros forgalmat várnak a Microsoftnál. Kevin Turner üzemeltetési igazgató szerint a gazdasági környezet nehéz, a vállalatok minden egyes cent elköltését megfontolják, ezzel együtt a Microsoft pozitívan tekint a most kezdõdõ pénzügyi évre.