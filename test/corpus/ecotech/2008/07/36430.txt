Redmond három év alatt 400 millió dollárt költ kelet-közép európai partnerhálózatának fejlesztésére

A héten Houstonban zajló Microsoft Worldwide Partner Conference rendezvényen a világ legnagyobb szoftvergyártója bejelentette, a következõ három év során összesen 400 millió dollárt fordít arra, hogy kiterjessze kelet-közép európai partnerhálózatát. 



A Microsoft várakozásai szerint a régió középtávon kiemelkedõ növekedési potenciállal rendelkezik, az IDC elõrejelzése alapján 2011-re a leggyorsabban fejlõdõ IT-piac lesz az egész világon, növekedési ütemben felülmúlva az olyan feltörekvõ országokat is, mint India vagy Kína. A Microsoft ráadásul kiemelkedõen jó pozíciót élvez a térségben, lényegesen erõsebb a vetélytársaihoz képest -- a cég saját becslése szerint 40 százalék feletti a részesedése, bár hogy ez mely piaci szegmensekre vonatkozik, arról a közlemény nem beszél.


 A redmondi cég várakozásai szerint a 47 ezer vállalatból álló reginális partneri hálózat a 400 milliós befektetés nyomán évi 15 százalékkal bõvülhet -- ennek hatására évi 25 százalékos forgalomnövekedést remélnek a cégnél. A vállalat nem csak a partnerhálózat bõvítését, hanem a partnerek szakmai elmélyítését is kulcsfontosságúnak tartja, ezért csak az idén 80 millió dollárt költ a partnerek fejlesztésére, továbbképzésére, oktatására.

A cég bevételének 95 százaléka partnereken keresztül folyik be, ezért a Microsoft sikeréhez elengedhetetlen a partnerhálózat bõvítése. "A növekedés azonban nem csak számokról szól, hanem a velünk dolgozó partnerek képességeinek fejlesztésérõl is. A Microsoft idén 80 millió dollárt költ partnerfejlesztésre és tréningekre a régióban" -- mondta a bejelentés kapcsán Charles Arizmendi, a cég regionális viszonteladói értékesítési stratégiáért és programokért felelõs vezetõje.

Emellett a cég ebben az évben 44 millió dollárt fordít olyan új megoldások létrehozására, amelyek segítségével az ügyfelek könnyebben áttekinthetik a partnerek termékkínálatát. Ezek közül az egyik a Microsoft Solutions Marketplace nevû kezdeményezés, amely lényegében a Microsoft-alapú megoldások online piactere a partnerek számára.