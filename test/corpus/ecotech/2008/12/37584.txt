Nem okozott meglepetést a Novell

Nyilvánosságra hozta negyedik negyedéves és éves pénzügyi eredményeit a Novell, amelyek megfeleltek a várakozásoknak. A cég továbbra is a nyereséghatáron egyensúlyozik.



A második legnagyobb linuxos vállalat az októberben véget ért negyedik pénzügyi negyedévében 245 millió dolláros bevétel mellett 16,3 milliós nettó veszteséget könyvelt el. Az egyszeri tételek nélkül az egy részvényegységre jutó eredmény 6 cent volt, ami megfelelt az elemzõi várakozásoknak. Egy évvel korábban a vállalat 245 milliós bevétel mellett 17,9 milliós veszteségrõl számolt be.

A negyedii negyedévben a szolgáltatásokból származó bevétel 26 százalékkal zuhant, ezt azonban ellensúlyozni tudta a termékeladások 6 százalékos növekedése. Az Open Platform Solutions részleg, ahová a SUSE Linux is tartozik, 36 millió dollár bevételt ért el (ebbõl 33 millió dollár a Linuxé), ez éves szinten 33 százalékos növekedést jelent. A biztonsági termékek (hozzáférés- és azonosságkezelés) forgalma 11 százalékkal 35 millió dollárra nõtt, a rendszerfelügyeleti megoldások értékesítésébõl származó bevétel 15 százalékkal 45 millió dollárra emelkedett. A munkacsoport-szoftverek (ide tartozik a NetWare és a GroupWise is) forgalma 6 százalékos csökkenés után 92 millió dolláron állapodott meg.


 Ron Hovsepian elnök-vezérigazgató elégedetten nyilatkozott az eredményekkel kapcsolatban. Elmondása szerint a Novell nagyjából a végére ért annak a két éve megkezdett átalakulási programnak, amelynek célja az volt, hogy az infrastruktúra-megoldások kerüljenek a cég fókuszába.

A teljes pénzügyi évet 945 millió dolláros bevétellel zárta a Novell, ez némi emelkedés a tavalyi 232 millió dollárhoz képest, azonban ez kizárólag a dollár árfolyamváltozásának hatása -- derül ki a vállalat által nyilvánosságra hozott adatokból. A most lezárt pénzügyi évben a társaság 9 milliós veszteséget könyvelt el, egy éve 44 milliós negatívumot mutatott a mérleg.