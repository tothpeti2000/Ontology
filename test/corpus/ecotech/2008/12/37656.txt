Rekordbüntetést fizet a vesztegetési ügyek lezárásaként a Siemens

A Siemens rekordösszegû, 800 millió dolláros büntetést fizet az Egyesült Államokban a megvesztegetésekkel kapcsolatos vizsgálat lezárásaként, Németországban pedig 395 millióra bírságolták meg a céget. Az amerikai Igazságügyi Minisztérium akár 2,7 milliárd dollárra is büntethette volna a céget, az összeget azért mérsékelték, mert a német elektronikai óriásvállalat jogi képviselõje útján együttmûködött a hatóságokkal.



A Siemens a New York-i Debevoise & Plimpton LLP ügyvédi irodával mûködött együtt az ügy során. Az Egyesült Államokban elterjedt szokás, hogy a cégek lényegében saját maguk vizsgálják ki a problémás eseteket és átadják az eredményeket a hatóságoknak, cserébe kevéssé szigorú szankciókra és kisebb büntetésre számíthatnak. Az Igazságügyi Minisztérium közleménye szerint a Debevoise idõrõl idõre átadott jelentése nagyban segítették a saját nyomozást, ezek nélkül a vizsgálat sokkal tovább tartott volna és a büntetés is jóval nagyobb lehetne.

Az ügy lezárásaként a Siemens 450 millió dollárt fizet az Igazságügyi Minisztériumnak és 350 milliót az Értékpapírpiaci- és Tõzsdefelügyeletnek. Az eset érdekessége, hogy a Siemens egyfajta "vádalkut" kötött a hatóságokkal, a rekordösszegû bírság kiszabása mellett a céget nem marasztalták el vesztegetés miatt, így továbbra is indulhat amerikai kormányzati megrendelésekért. A hivatalos iratokban az áll, hogy a Siemensnél könyvelési szabálytalanságokat tártak fel.


A német ipari óriásvállalatnál a 2006-ban kezdõdött vizsgálatok több mint 1,3 milliárd dollárnyi gyanús pénzmozgást tártak fel: a cég az elmúlt 10 év során számos nagyszabású megrendelést nyert el úgy, hogy korrumpálta a döntéshozókat, vagy a szerzõdés értékének egy részét visszafizette nekik. "A megvesztegetés a napi gyakorlat része volt a Siemensnél" -- mondta Matthew Friedrich, az Egyesült Államok fõügyésze.

A Siemens a szakszervezeti vezetõknél is próbálkozott piszkos ügyletekkel, hogy elhallgattassa azokat, és könnyebben hajtson végre átszervezéseket és leépítéseket a magas juttatásokhoz és biztonsághoz szokott német alkalmazottak körében. A vállalat az elmúlt évtizedben folyamatos stratégiai átalakuláson esett át, melynek során megszabadult a chip- és számítógépgyártástól, valamint a cég eredetét adó távközlési eszközöktõl is. A Fujitsu Siemens Computersbõl történõ kiszállásáról nyáron tájékoztatták a publikumot a németek.

Az illegális úton elnyert megbízások teljesítését nem állítják le, azonban a kenõpénzt elfogadó vezetõket felelõsségre fogják vonni a saját országaikban, így még további évekig tarthat a Siemens kálváriája. Az Egyesült Államokon és Németországon kívül szûk egy tucat további országoban is folyik nyomozás a Siemens vesztegetési ügyei miatt, azaz a vállalat további büntetésekre is számíthat, azonban ezek bizonyosan nem lesznek akkorák, mint amekkorákat most szabtak ki rá. A német hatóságok több száz magánszemély felelõsségét vizsgálják még mindig, és számos korábbi felsõvezetõt is letartóztattak már.