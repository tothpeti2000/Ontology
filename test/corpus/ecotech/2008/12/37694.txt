Bejött a BlackBerry Bold és a Storm a RIM-nek, semmi sem jön össze a Palmnak

A BlackBerry Bold és Storm okostelefonok óriási sikere a várakozásoknak megfelelõ negyedéves eredményekhez segítette a kanadai Research In Motiont. A Palm eközben szenved, talán végóriáit éli.



Már nem csak a vállalatok használnak BlackBerryt

A november 29-én véget ért harmadik pénzügyi negyedévében a Research In Motiorn 2,78 milliárd dolláros forgalom mellett 477,3 milliós nyereséget ért el. A forgalom éves szinten 66 százalékkal, a nyereség pedig 28 százalékkal nõtt egy év alatt. A RIM a negyedév során 6,7 millió készüléket szállított le, ami elsõsorban a Bold és a Storm kedvezõ fogadtatásának köszönhetõ. A Bold ugyan csak néhány hónapos késéssel érte el az üzleteket, de a felhasználók jól fogadták, és az érintõkijelõs Storm is szépen fogy annak ellenére, hogy az elsõ benyomások vegyesek. 

A BlackBerry több mint 2,6 millió új elõfizetõt szerzett a negyedév során, ezzel a vállalat push e-mail szolgáltatását vilászerte több mint 21 millióan használják már. Jó hír a cég számára, hogy megtörtént a várva várt áttörés, az új elõfizetõk 60 százaléka már nem vállalati felhasználó hanem magánszemély, vagyis kimondható: a BlackBerryk sikeresek a fogyasztói piacon is. 


[+] BlackBerry Bold -- Boldogok az üzletemberek 


 A legfrissebb elõrejelzések szerint a mobiltelefonok piaca jövõre enyhén csökkenni fog 2007-hez képest, azonban az okostelefonok szegmensére további növekedés vár, bár az ütem némileg lassul. A harmadik naptári negyedévben 11,5 százalékkal több okostelefont adtak el mint a tavaly ugyanakkor, a BlackBerryk forgalma éves szinten 81,7 százalékkal 15,9 millió darabra növekedett.

A Novában bízik a Palm

Eközben a Palm továbbra sem találja a helyét, a cég több mint félmilliárd dolláros veszteségrõl számolt be, bár ennek jelentõs részét értékcsökkenés tette ki. A Palm okostelefonokból származó bevétele éves szinten 39 százalékkal zuhant, mindössze 171 millió dollárra. A korábban óriási sikerrel rajtoló Centro sem ragyog mr olyan fényesen az Apple iPhone 3G és a BlackBerryk árnyékában.

Ed Colligan elnök-vezérigazgató nem tagadta, hogy a cég nagyon nehéz idõszakban van, azonban nagy reményeket fûz a jövõre érkezõ új szoftverplatformhoz, illetve az arra épülõ készülékekhez. "Jó úton haladuk egy áttörést jelentõ platform megjelenése felé, amely teljesen egyedüálló okostelefon-élményt hoz el a vevõinknek és újra a mobilpiac élvonalába emeli a Palmot" -- fogadkozott Colligan.

Úgy hírlik, a Palm mobilplatformja alapos modernizáción esik át, a Linux-alapú Nova operációs rendszer például képes lesz egyidejûleg adat- és hangforgalmat bonyolítani, és támogatja majd a jól megszokott Palm alkalmazásokat, melyek Windows Mobile platformon elérhetetlenek. A cég ugyanakkor világossá tette, hogy a Nova elsõsorban a fogyasztói szegmensbe szánt készülékekre kerül majd, az üzleti okostelefonokon továbbra is Windows Mobile OS fut majd.