Újabb akvizícióra készül a Lenovo a PC-piacon

A Lenovo megerõsítette azokat a híreket, amelyek szerint tárgyalásokat folytat egy PC-gyártó felvásárlásáról, azonban hogy melyik ez a cég, arról mélyen hallgat. Magáról értetõdõ lenne a Fujitsu Siemens PC-gyártó tevékenységének akvirálása, közben brazil lapok egy helyi összeszerelõ esetleges eladásáról írnak, amely iránt a Dell is érdeklõdik.



Lenovo-Fujitsu, az ideális házasság

Logikus lépés lenne a Fujitsu Siemens PC-gyártási tevékenységének beolvadása a Lenovóba. A japán-német vegyesvállalatból nemrég kiszállt a Siemens, a Fujitsu pedig a hét elején jelentette be, hogy átszervezi a hardvergyártási tevékenységét és leépíti a nem eléggé nyereséges területeket -- a PC-gyártás ma már egyértelmûen ezek közé tartozik, ha nincs mögötte megfelelõ volumen. A Fujitsu pénzügyi vezére, Kazuhito Kato megerõsítette, a cég több lehetséges vevõvel is tárgyal a Fujitsu Siemens PC-gyártási tevékenységének felvásárlásáról, köztük a kínai Lenovóval.

[+] A Fujitsu kivásárolja a Siemenset a Fujitsu Siemensbõl 

A szeptember 30-án zárult második pénzügyi negyedévben a Lenovo  4,33 milliárd dollár árbevételbõl mindössze 23,4 millió dollár profitot termelt, 78 százalékkal kevesebbet, mint egy évvel korábban. Bill Amelio elnök-vezérigazgató szerint a megtorpanás oka a vállalari PC-vásárlások hirtelen megtorpanása -- az IBM PC-gyártó részlegével a Lenovo megörökölt egy csomó céges ügyfelet, azonban a mai napig nem tudta kiterjeszteni a befolyását a fogyasztói piacra, legalábbis Kínán kívül.

Az EMEA régióban a Lenovo által értékesített gépek csak alig 5 százaléka kerül a fogyasztókhoz, közel kétharmadát közép- és nagyvállalatok, valamint a közszféra szívja fel -- derül ki az IDC adataiból. A teljes PC-piacon azonban ma már a fogyasztói szegmens a legnagyobb és egyben a legnagyobb növekedést is ez produkálja, a Lenovo számára tehát szinte létfontosságú a befolyás kiterjesztése -- ehhez kapóra jönne a Fujitsu Siemens, amely pont a fogyasztói piacon a legerõsebb, eladott gépeinek kétharmada otthoni felhasználókhoz kerül. Tökéletes párosítás, az egyesült cég az IDC adatai alapján 8-9 százalékos részesedéssel a negyedik legnagyobb PC-szállító lenne az EMEA régióban a HP, az Acer és a Dell mögött, megelõzve az Asusteket és a Toshibát. 


 A Lenovo már korábban is próbálta akvizíció révén megvetni a lábát az európai PC-piacon. A vállalat 2007 nyarán már elõrehaladott tárgyalásokat folytatott a hollandia központú Packard Bell bekebelezésérõl, azonban az ügylet egycsapásra szertefoszlott, amikor augusztusban a rivális Acer megvásárolta a Gatewayt: a Gatewaynek elõvásárlási joga volt a Packard Bellre, amellyel az akkor már Acer-tulajdonban levõ cég élt is, a Lenovo pedig hoppon maradt.

Dél-Amerika felkerül a világtérképre?

Brazil lapok eközben arról cikkeznek, hogy a legnagyobb helyi PC-gyártó, a Positivo Informatica iránt is érdeklõdik egy globális piaci szereplõ, az újságokban a Lenovo és a Dell neve is felmerült -- írja a Reuters. Brazília az egyik legnagyobb fejlõdõ piac, a 190 milliós országban rejlõ potenciál java még kiaknázatlan, amit az is jelez, hogy a harmadik negyedévben Dél-Amerika PC-piaca összesen 7,3 millió darabot tett ki, miközben a lakosság meghaladja a félmilliárd fõt. Brazíliát Oroszországgal, Indiával és Kínával együtt a legfontosabb feltörekvõ piacok között szokták emlegetni -- ezek az ún. BRIC-országok (Brazil, Russia, India, China).