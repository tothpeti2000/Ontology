A Microsoft 44,6 milliárd dolláros felvásárlási ajánlatot tett a Yahoora

[CNNMoney.com/HWSW] Történetének legnagyobb akvizíciójára készül a Microsoft a Yahoo!-ra tett több mint 44 milliárd dolláros felvásárlási ajánlatával. Az összeg a tegnapi tõzsdei zárási árfolyamhoz képest több mint 60 százalékos prémiumot takar. A Microsoft a Yahoo! vezetõségének elõzetes tudomása, vagy beleegyezése nélkül, kéretlenül lépett fel ajánlatával, melyet a szoftveróriás kész akár teljes egészében készpénzben kifizetni a részvényeseknek.



Elkeseredett lépés

A Microsoft elszánt lépése a Google-lel szembeni küzdelem kilátástalanságaként értékelhetõ. Redmond minden erõfeszítése ellenére sem tudta eredményesen felvenni a versenyt a robbanásszerûen megjelenõ és feltörekvõ új riválisával szemben, mely uralma alá hajtotta a keresõpiacot, azon keresztül pedig a növekvõ online hirdetési piacból is egyre nagyobb szeletet hasít ki. A Microsoft számára azonban igazi stratégiai veszélyt az online alkalmazások gyors ütemû fejlõdése jelenti, melyek a vállalat Windows- és Office-monopóliumait ássák alá hosszú távon a kliensoldali szoftverréteg jelentõségének eróziójával. A targetált online hirdetések hatalmas és gyorsan duzzadó piacából a Google és mások hatalmas fejlesztési erõforrásokat képes finanszírozni az online alkalmazások fejlesztésére.

A Google éveken át tartó sikertelen féken tartása következtében a Microsoft ma közölte, hogy részvényeként 31 dollárt, vagyis a csütörtöki záróár felett 62 százalékos prémiumot kínál a Yahoo! minden egyes részvényéért. Az ajánlat közzétételét követõen a papírok árfolyama 60 százalékkal lõtt ki, miközben a Microsoft a hatalmas összeg és a fúzió kockázatinak következtében már több mint 5 százalékot esett, vagyis a piac láthatóan csalódottságát fejezi ki a lépéssel kapcsolatban -- a tõzsde nem kedveli a hatalmas felvásárlásokat azok kiszámíthatatlan kockázatai miatt.


A Microsoft és a Yahoo! piaci szinergiái megkérdõjelezhetõek, és együttesen sem érnek a Google méretének közelébe a keresõpiacon. A Microsoft praktikusan piacot vásárol, mintegy 500 millió egyedi látogatót. Mûködési oldalról ugyanakkor a Microsoft szerint akár 1 milliárd dollár is meg lehet takarítani évente a redundáns adminisztratív és értékesítési tevékenységek valamint a kutatás-fejlesztés hatékonyabbá tételével. A Yahoo! 2007 során mintegy 7 milliárd dollár forgalom mellett 660 millió dollár adózott eredményt ért el, míg a Microsoft online részlege 2,4 milliárd dolláros árbevételhez 732 milliós veszteséget produkált. A Microsoft reményei szerint a két cég kombinált hirdetési rendszere elérheti a Google-lel szembeni harchoz szükséges kritikus tömeget. Az online hirdetési költések  a nagyobb tömeg felé gravitálnak, a nagyobbak a kisebbeknél arányon felül részesednek.

A Microsoftnak nem ez az elsõ próbálkozás a Yahoo! megszerzésére. Steve Ballmer és csapata tavaly és tavalyelõtt is tárgyalásokat folytatott a Yahoo! vezetésével tevékenységük egyesítése érdekében, õk azonban többször is nemet mondtak. A Yahoo! vezetõsége ugyanis abban bízott, hogy belsõ átszervezéseik és fejlesztéseiknek köszönhetõen fel tudják majd venni a ritmust a félelmetes sebességgel haladó Google-lel. A Panama project kódnéven ismert új hirdetési rendszerbe, valamint a megújított univerzális keresõbe nagy bizodalmat fektetett a cég, és a tavalyi harmadik negyedévben úgy tûnt, az erõfeszítések eredményre vezettek, és a Yahoo! lendületbe jön.

A negyedik negyedéves eredmények azonban gyorsan szertefoszlatták az illúziót: a cég forgalma alig nõtt, nyeresége visszaesett, és gyászos kilátásokat tett közzé. A Google ezzel szemben másfélszeresére növelte árbevételét, miközben nyeresége 20 százalékkal duzzadt -- igaz, ez némileg elmaradt a fokozott elvárásoktól. A Nielsen Online decemberi adatai alapján az amerikai keresésekben a Google elõnye tovább nõtt, elérte az 56 százalékot, miközben a Yahoo! 18 százalékra olvadt. Az egyes piackutatók adatai némileg eltérnek, a HitWise decemberi jelentésében a Google részesedését 65 százalék fölé teszik, míg a Yahoo-ét 20 százalékosra, a Microsoftét pedig 5 százalékosra becslik.  A comScore szerint a globális keresõpiacon a Google 77 százalékos részesedésével lényegében egyeduralkodó, miközben a Yahoo 16 százalékkal második, a Microsoft pedig 3,7 százalékkal harmadik.

Nincs több vesztegetni való idõ

Látva saját online részlegének folyamatos szenvedését, valamint a Yahoo! erõfeszítéseinek hasonló eredménytelenségét, a Microsoft vezetõsége megelégelte a helyzetet. "Egy év eltelt, és a versenyhelyzet nem javult" -- írja a Yahoo! igazgatótanácsának küldött levelében Steve Ballmer elnök-vezérigazgató. A további késlekedés elkerülése érdekében tehát a Microsoft a Yahoo! felsõvezetést megkerülve lett kéretlen kérõje a vállalatnak. A 44,6 milliárd értékû ajánlatot kitevõ részvényenként 31 dollárt a Microsoft készpénzben, vagy bizonyos mértékig saját részvénnyel is hajlandó megadni.


"Az online hirdetési piac az idén 40 milliárd dollárt tesz ki, 2010-re 80 milliárd dollárra duzzad és késõbb még tovább nõ majd. Ez a piac óriási növekedési lehetõség a Microsoftnak, aminek kiaknázásához a lehetõ legjobb keresõt és online szolgáltatásokat kell nyújtanunk a fogyasztóknak, és a
legjobb hirdetési platformot a kiadóknak és a hirdetõknek." -- írja alkalmazottainak a HWSW birtokába került levelében Ballmer.



Michael Gartenberg, a Jupiter Research elemzõje szerint a Microsoft végre felismerte, mekkora nyomás nehezedik rá a Google oldaláról. Pár évvel ezelõtt még a Yahoo részérõl elképzelhetetlen lett volna egy ilyen tranzakció, azonban a cég háza táján sokminden változott az utóbbi idõben, amit jól mutatnak a pénzügyi problémák is, amelyek végül Terry Semel elnök-vezérigazgató lemondásához vezettek. Semel júniusban hagyott fel a Yahoo operatív irányításával, tegnap pedig teljesen kiszállt a cégvezetésbõl, lemondva igazgatótanácsi elnöki posztjáról is.

 "A Microsoftnak van egy rakás pénze, a Yahoonak van egy rakás problémája" -- mondta Gartnerberg. "Ballmer sem volt oda régebben az ilyen ügyletekért, ez is jól mutatja, mekkorát változott a világ." A Jupiter szakértõje úgy véli, az ügylet teljesen reális elképzelés, azonban az ördög a részletekben lakozik. A tranzakciót tetõ alá hozni sokkal könnyebb lesz, az igazi nehézség akkor következik majd, ha a felvásárlást lezárták. Nem lehet szó nélkül elmenni a kulturális ellentétek mellett sem. A korábbi ügyletek kudarcát vélhetõen részben a Yahoo! vezetésének Microsoft-averziója is magyarázza, mely az alapítók, köztük Jerry Yang által meghatározott ellenszenvbõl gyökerezhet.


A két vállalat ugyanakkor nem ismeretlen egymás számára, korábban már dolgozott együtt. A Microsoft, mint az online korszak folyamatosan késõn ébredõ szereplõje, kezdetben a Yahoo! keresõtechnológiáját és hirdetési platformját használta, majd felbontotta ezt az együttmûködést, hogy saját technológiájára alapozva önálló szolgáltatásokkal jelenjen meg. Bár a Microsoft is saját lábra tudott állni, piackutatási számokból kiviláglik, hogy messzi harmadikként üldözi riválisait, minden pénzügyi és emberi erõforrása, valamint Windows-hegemóniája ellenére -- a Microsoft gyakorlatilag nyertes pozícióból szalasztotta el az online piacot, hiszen markában tartotta és tartja nagy részt ma is a webre csatlakozó klienseket. 

Hazárdjáték, de túl nagy a tét

Kevéssé bizakodó a 95 milliárd dollár fölött diszponáló müncheni
Pioneer Investments szakértõje, Thomas Radinger, aki szerint a
Microsoft ajánlata az elkeseredettség bizonyítéka. "Ez óriási
szerencsejáték, az ár hatalmas és egy ilyen masszív akvizíció sikeres
levezénylése éveket vesz igénybe" -- osztotta meg aggályait a
Bloomberggel a német befektetési alap elemzõje. A New York-i RBC
Capital Markets részérõl Jordan Rohan elemzõ úgy vélekedett, a Yahoo
nagyon sebezhetõ idõszakát éli, a befektetõk az elmúlt években
mutatott gyatra teljesítmény miatt nagyon türelmetlenek.

A Yahoo! történelmi baklövése volt, mikor indulásának kezdetén
elszalasztotta a Google alapítói által kifejlesztett keresési
technológia, majd ezt követõen akár a teljes cég megvásárlását --
mindössze kockázati befektetésként kezelte. Újabb stratégiai hibaként
a Yahoo! ráadásul a Google keresõjét használta 2000 júniusa és 2004
májusa között, hozzásegítve riválisát, hogy piacvezetõvé nõje ki
magát. A Google piaci értéke a csütörtöki záróáron hétszeresét tette ki a Yahoo! kapitalizációjának, negyedik negyedéves adózott nyeresége pedig hatszorosa volt.

A 44,6 milliárd dolláros vételár óriási, azonban távolról sem ez a
legnagyobb akvizíció a média és a távközlés területén. A Vodafone
2000-ben 175 milliárd dollárért vásárolta fel a Mannesmannt, az akkori
legnagyobb német mobilszolgáltatót, 2001-ben pedig az America Online
124 milliárd dollárt adott a Time Warnerért, amivel a világ elsõ számú
internet- és médiavállalata jött létre. A mai bejelentés mellett
szinte eltörpül a Microsoft eddigi legnagyobb akvizíciója, az
aQuantive online hirdetési vállalat tavaly májusi 6,1 milliárdos
felszippantása.