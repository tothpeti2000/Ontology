Elkelt a fényképezõk arcfelismerõjét fejlesztõ FotoNation

Véglegesítette az akvizíciós tárgyalásokat a digitális fényképezõgépek arcfelismerõ autofókusz-kiterjeszésének szállítójával, a  Tessera Technologies, melynek értelmében utóbbi cég  tulajdonába kerül a mobiltelefon- és digitális fényképezõgép- alkalmazások fejlesztõje, a  FotoNation.



A Tessera Technologies 29 millió dollárt készpénzben fizet a FotoNationért, amely összeget az elkövetkezendõ egy év alatt további 10 millió dollárral egészíthet ki, ha bizonyos feltételek teljesülnek február végéig, amelyekkel kapcsolatban azonban konkrétumokat nem hoztak a felek nyilvánosságra. A FotoNation jelenleg 80 alkalmazottat foglalkoztat, és a fejlesztések a digitális képalkotás egyszerûsítésére, a képminõség emelésére, valamint a felhasználó munkáját könnyítõ- illetve a lehetõségeit szélesítõ megoldásokra összpontosítanak.


A FotoNationnak -- amelyet 1997-ben Eran Steinberg és Jurij Prilutski alapított -- számos bejegyzett szabadalma van. A fejlesztések jelenleg Romániában, Oroszországban és Írországban folynak. A cég termékei között nem csak az arc felismerésével kapcsolatosakat találjuk meg -- köztük a közelmúltban, a PMA kiállításon bemutatott arcidõzítõt is --, hanem a vöröszemet felismerõ és eltávolító modult is, amely már több mint 60 millió fényképezõgép menüjének része.

A tükörreflexes fényképezõgépek használóira a cég a DustOff alkalmazással gondolt (mobiltelefonok és kompakt fényképezõgépek által készített fényképeken is alkalmazható), amely segítségével kivonhatók a kész képekbõl az érzékelõre került porszemek által keletkezett életlen sötét foltok. A manapság eladott fényképezõgépek esetében három gépbõl már kettõben megtalálhatóak a fejlesztõcég moduljai.

A Tessera Technologies -- akinek az ügyfelei között megtalálható a Hynix, Infineon, Intel, Panasonic, Micron, NEC, Samsung, Sharp, Sony, Texas Instruments és a Toshiba is -- 1990-ben jött létre és a miniatürizálási technológiák egyik vezetõ szolgáltatója. A kínálatában szerepelnek fogyasztói piacra szánt optikai- valamint különleges chiptokozási megoldások is, melyek beilleszthetõk a fogyasztói piacon értékesíthetõ termékekbe, valamint a hadászati, számítástechnikai, optikai, illetve az orvostudomány által használt elektronikai eszközökbe egyaránt.