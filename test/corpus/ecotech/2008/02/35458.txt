A Dell az elemzõi kritikák ellenére magabiztosan nyomul ismét elõre

Az elemzõi várakozások alatti negyedéves mutatókról adott számot a Dell, aminek hatására a cég papírjai határozott süllyedésnek indultak a tõzsdén kívüli kereskedésben, majd némileg magukhoz tértek és stabilizálódtak. A világ második legnagyobb PC- és szervermárkája ugyanakkor elégedett saját teljesítményével, és a számok alapján számottevõ eredményeket sikerült elérni az amerikai kiskereskedelmi csatornákban. 



Dell: az elemzõk csak a partvonalról kiabálnak

A Dell a negyedik negyedévben 10 százalékkal 16 milliárd dollárra növelte forgalmát az egy évvel korábbihoz képest, ami elmarad az 16,2 milliárd dolláros konszenzustól, ami néhány megkérdezett elemzõ szerint azt jelzi, hogy a kiskereskedelmi szegmensbe történõ behatolás lassabb a vártnál. A részesedés növelése érdekében agresszív árazás miatt ráadásul 6 százalékkal olvadt az adózott nyereség. A vállalat a PC- és szerverpiacon egyaránt részesedést vesztett a tavalyi év egészében.

Az elemzõi kritikákkal szemben a Dell vezetõsége magabiztosan úgy nyilatkozott, kifejezetten elégedettek az eredményekkel, azok megfelelnek saját elképzeléseiknek. Donald Carty pénzügyi vezér a Bloombergnek úgy nyilatkozott, hogy mivel a Dell már nem biztosít elõrejelzést az elemzõknek, ezért azok saccolva becslik a céget.

 Az elmúlt negyedévek során üzletek ezreiben jelentek meg Dell számítógépek világszerte, köszönhetõen az erõfeszítéseknek, aminek hatására például az Egyesült Államok kiskereskedelmi piacán egy negyedév alatt 7 százalékponttal 24 százalékra növekedett a részesedése, rohamléptékkel közelítve a 29 százalékos HP-t -- az IDC számai alapján.

Sic transit gloria Dell

A vállalat 2006-ban vesztette el régóta õrzött PC-piaci vezetõ szerepét a PC-piacon a Mark Hurd kezei között magára talált HP-val szemben. A Dell a '90-es évek során forradalmasította a PC-piacot a dinoszaurusz riválisaihoz képest hiperhatékony logisztikájával megtámogatott közvetlen értékesítési modelljével. Ennek köszönhetõen 1999-ben elõször az Egyesült Államok, majd néhány évvel késõbb a világ legnagyobb PC-márkájává vált. 


Ez a modell azonban az ezredfordulót követõen egyre kevésbé bizonyult hatásosnak, ahogyan a piaci hangsúly egyre inkább a kiskereskedelmi partneri csatornákra helyezõdött vissza, valamint a Dell számára forgalom túlnyomó többségével  szolgál amerikai piac részesedése a nemzetközi piacok növekedésével csökkent, ahol a vállalat alulreprezentálta magát.

 A fogyasztók és kisebb tételben vásárló üzleti felhasználók sok esetben elõnyben részesítik a személyes tapasztalatot, a vállalati ügyfelek figyelme pedig az informatikai infrastruktúra beszerzési költségeinek drasztikus csökkenésével inkább a szolgáltatások és komplett megoldások felé fordult, amit nagyrészt független partnerek végeznek. A Dell megfelelõ partneri hálózatának hiányát az Államokban is megérezte, de a problémák különösen a nemzetközi színtéren krónikusak.

Megújult erõvel

Ezek a tendenciák kényesen érintették a Dellt, mely fõként a HP-val szemben részesedést vesztett a PC- és szerverpiacon egyaránt, de a notebookok terén például már a partneri kapcsolatokra és disztribúciós csatornákra összpontosító Acer is lelépte, miközben a HP toronymagas fölényt épített ki. A vállalat ennek hatására 2007 elején lapátra tette Kevin Rollinst az elnök-vezérigazgatói posztból, és a vezetést az alapító Michael Dell vette vissza, és megkezdõdött a cég stratégiai átalakítása, és megalakult a nemzetközi terjeszkedésre koncentráló Global Operations, valamint az adatközpontokat kiszolgáló Data Center Solutions részlegek.

[+] Dell: az üzleti modellünk nem vallás 

Dell most minden erejével a kiskereskedelmi és nemzetközi jelenlét erõsítésén munkálkodik a PC-piacon, aminek érdekében a kereskedõk megnyerésére egyes AMD-alapú gépek online direkt forgalmazását be is szüntette. A vállalat elsõ kelet-európai márkaboltját Budapesten nyitotta meg meg tavaly, melyet az Enternet üzemeltet. A bolttal a Dell nyilvánvaló célja, hogy lépéseket tegyen a márka hazai ismertségének, konzumpiaci jelenlétének fokozása felé: mint Damján Tamás, a Dell hazai képviseletének vezetõje is elismerte, a magyar PC-piacon alulreprezentált a globális viszonyokhoz képest. A budapesti üzletet követõen nem sokkal Moszkvában is nyílt egy hasonló bolt.

Dell eközben a profitabilitás fenntartása érdekében agresszív költségcsökkentéseket hajt végre a vezér: eddig 3200 alkalmazottól szabadult meg. Az új, fogyasztóknak szánt divatosabb termékek révén és a nemzetközi disztribúciós erõfeszítésekkel a vállalat 2009-re forgalmának felét az Egyesült Államokon kívül akarja bonyolítani -- összehasonlításképpen a hasonlóan nagy amerikai jelenléttel bíró HP-nál ez az arány kétharmad. 