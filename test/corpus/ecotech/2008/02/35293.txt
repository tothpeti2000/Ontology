Szép summát zenélt össze az Activision

Négyötödével nõtt a második legnagyobb független játékkiadó, az Activision bevétele a legutóbbi negyedévben, a vállalat nyeresége pedig megduplázódott, köszönhetõen a Guitar Hero III óriási sikerének, de a Call of Duty 4 is kiemelkedõen teljesített és a tavalyi év legnagyobb példányszámban  eladott videojátéka lett.



Az negyedik naptári negyedévre esõ harmadik pénzügyi negyedévében az Activision 1,48 milliárd dolláros forgalmat ért el, ami 80 százalékkal magasabb az egy évvel korábbinál, és messze felülmúlta az elemzõk 1,39 milliárdos elõrejelzését. A vállalat nyeresége egy év alatt 142,8 millió dollárról 272,2 millióra ugrott, az egyszeri tételek kiszûrésével számított profit részvényenként 90 centet tett ki, szemben az elemzõk 80 centes várakozásával.


Az Activision sikerét a Call of Duty 4 és a Guitar Hero 3 alapozta meg a harmadik pénzügyi negyedévben. Elõbbi játék minden platformon óriási siker volt, a kritikusok tetszését is kivívta, nem véletlenül adtak el belõle tehát több mint 7 millió példányt, amivel 2007 legjobban fogyó videojátéka lett. Míg a Call of Duty 4 sikeresen találta meg a hardcore-játékosokat, a Guitar Hero sorozattal az Activision meg tudta szólítani azt a közönséget, amely csak alkalmanként szórakozik videojátékokkal.



Az Activision kirobbanó teljesítményét jól jellemzi, hogy bevétele megközelítette az EA-ét, bár a profitja lényegesen kisebb volt. A Vivendi Games és az Activision decemberben bejelentett összeolvadásával az EA valószínûleg amúgy is elveszti majd vezetõ pozícióját,vagy legalábbis fej-fej melletti küzdelem alakul ki a két cég között. Az Activision és a Vivendi a Call of Duty és a Guitar Hero mellett olyan megasikereket küldhet csatába, mint a Doom, a Quake, a World of Warcraft, illetve jónéhány mozifilm játékváltozata (Shrek, James Bond, Pókember, Transformers).

Az Activision jelentõsen megemelte éves kilátásait is, a korábbi 2,45 milliárd dollár helyett már 2,65 milliárdos forgalomra számít a márciusban véget érõ pénzügyi évében, a részvényenkénti eredményt pedig 85 cent helyett 97 centre várják a cégvezetõk.