A HP és az Acer éve volt 2007 a notebookpiacon

[Digitimes/IDC] Harmadával duzzadt tavaly a világszerte értékesített notebookok száma, áll az IDC legfrissebb jelentésében. A szállítók versenyét toronymagasan a HP nyerte meg, leszakítva magáról a Dellt, mely az év egészében is elvesztette második pozícióját a feltörekvõ Acerrel szemben. 



100 millió felett

A hordozható számítógépek globális szállításai 2007-ben elérték a 109 milliót, derül ki az IDC adataiból, ami 33 százalékkal haladja meg az egy évvel korábbit. Az asztali gépek volumene eközben mindössze 4 százalékos bõvülést követõen 151 millióra rúgott. Az IDC úgy becsli, a HP 23,3 millió notebookok értékesített tavaly, ami 58 százalékos növekedés, ezzel pedig 21 százalék feletti részesedést szerzett. A vállalat nagy riválisa, a Dell eközben a piaci ütem alatti, mindössze 12,8 százalékos növekedést tudott felmutatni: a 15,3 millió Dell notebook már csak 14 százalékos részesedést jelentett.

A Dell nemcsak nem tudta tartani a lépést a HP-val, de az Acer mögé esett vissza az év második felében, aminek eredményeként az év egészében is elvesztette a globális második pozíciót. A tajvani vállalat ugyanis több mint 60 százalékkal tudta növelni eladott notebookjainak számát, így 15,4 millióval (statisztikai hibahatáron belül) feljött a második helyre.


A regionális bontásból kiviláglik, hogy a Dell problémáinak gyökereként az amerikai piacban jelölhetõek meg: a vállalat forgalmának aránytalanul nagy részét bonyolítja az Egyesült Államokban, így az ottani nehézségek a globális teljesítményt is meghatározzák. A Dell hagyományosan erõs pozíciókkal bír a tengerentúlon, tavaly azonban alig bírt növekedést kipréselni magából, miközben a HP 41 százalékkal növelte amerikai notebookeladásait. 

A probléma gyökere, hogy a Dell hiperhatékony közvetlen értékesítési modellje nem eléggé versenyképes a fogyasztók és kisebb vállalkozások kiszolgálására, mely csoportok a piac növekedésének motorját képezik. Ezt felismerve a Dell egy ideje megkezdte disztribúciós kiskereskedelmi csatornáinak kiépítését, ennek eredményességét az idei évtõl kezdve lehet  majd lemérni. A Dellnek ezenkívül a nemzetközi piacon is terjeszkednie kell, fõleg az európai és ázsiai térségekben van szüksége erõsítésre.

Európában az Acer az úr

Az Európa által meghatározott EMEA szuperrégiót (Európa, Közel-Kelet, Afrika) 2006 után tavaly is az Acer vitte el, rendkívül éles versenyt folytatva a HP-val az összesített elsõségért: az Acer 45,6 százalékos növekedéssel 8,96 millió, a HP pedig 53,8 százalékos bõvülést követõen 8,66 millióra duzzasztotta szállításait. A harmadik helyezett a japán Toshiba, 4,26 millióval. A HP hagyományosan erõs a vállalati és kormányzati szektorokban, az Acernek pedig a fogyasztók és KKV-ügyfelek terén vannak erõs pozíciói -- természetesen mindkét cég igyekszik behatolni a másik felségterületére, így a verseny 2008-ban még hevesebbé válhat. 

A HP tarolt Ázsiában és az egyéb besorolású piacokon egyaránt, megszerezve illetve megtartva elsõ helyét. Kínai dominanciája ellenére így a Lenovo elvesztette ázsiai elsõ helyét, annak ellenére, hogy 58,3 százalékos növekedést sikerült elérnie. A HP ugyanis megduplázta szállításait a világ legnépesebb kontinensén. A globális elsõ helyért vívott harcban az Acernek leginkább az Egyesült Államokban kell erõsítenie, aminek érdekében felvásárolta a Gatewayt. Japán érdekessége, hogy egyetlen külföldi gyártó sem tud bekerülni a top háromba, a piacot az NEC vezeti.