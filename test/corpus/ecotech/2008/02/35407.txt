Az Electronic Arts megvenné a Take-Two Interactive-et

[WSJ/HWSW] Kétmilliárd dolláros készpénzes felvásárlási ajánlatot tett a Take-Two Interactive játékstudió részvényeire a világ legnagyobb független játékkiadója, az Electronic Arts. A Wall Street Journal értesülései szerint az EA már korábban is megkörnyékezte az egyik legfontosabb riválisát, azonban  mindannyiszor elutasítotásra talát. Az EA most nyíltpiaci mûveletekkel venné meg a Take-Twót, ezért a pénteki záróár kétszeresét ígéri a tulajdonosoknak. 



Az Electronic Arts nehéz helyzetbe került, az elmúlt négy negyedév mindegyikében veszteséges mûködést volt kénytelen elkönyvelni, összesen 385 millió dollárt, amiért fõként saját magát okolhatja. A vállalat az elmúlt években szinte teljes egészében meglevõ franchise-okra alapozta játékkínálatát egymást követték a folytatások, a sportjátékok és a filmadaptációk (Harry Potter), amelyek ugyan szép bevételt termeltek, de csak néhányuk ért el jelentõs piaci sikert, ráadásul a szaksajtó és a közönség véleménye alapján minõségük egyre gyatrább lett. Tavaly a saját fejlesztésû EA szoftverek közül egy sem érte el a 90 százalékos értékelést a több teszt eredményeit átlagoló Metacritic oldal szerint, és a minõségi problémákat az EA új vezére maga is elismerte.

A Take-Two hírnevét vagy éppen hírhedtségét olyan játékok alapozták meg, mint a minden platformon óriásit kaszáló, és eddig összesen 65 millió példányban eladott Grand Theft Auto, a tavaly számos "év játéka" díjat besöprõ Bioshock, a Manhunt, a Midnight Club, vagy a Bully. John Riccitiello EA-vezér szerint a Take-Two kivételesen vonzó felvásárlási célpont, az erõs kínálata sokkal nagyobb piacra juthatna el az EA disztribúciós csatornáin át, emellett erõsödhetne a mobiltelefonos játékok piacán is. A Take-Two igazgatótanácsa szerint azonban az ajánlat nem megfelelõ, az EA az elsöprõ sikerr elõtt álló GTA4 megjelenése elõtt akar diszkontáron bevásárolni.



Piaci elemzõk szerint a Take-Two megkaparintásával nem csak a jól jövedelmezõ Grand Theft Auto sorozatot zsebelhetné be az EA, hanem a Take-Two sportjátékokat fejlesztõ kreatív részlegével is erõsíthetne. Az EA mellett ugyanis a Take-Two a másik nagy sportjáték-kiadó, amelynek megszerzésével az EA két legyet üthet egy csapásra: magához vehetné a tehetséges fejlesztõket, és egycsapásra megszüntetheti a versenyt a piac e szegmensében. Elemzõk és iparági szakértõk ugyanakkor arra figyelmeztetnek, egy kéretlen felvásárlás után az akvirált cég dolgozói gyakran nagy számban távoznak.


 A kiútkeresés közben az EA az elmúlt idõben számos nagyobb felvásárlást hajtott végre, hogy méretgazdaságossági szinergiák mellett kreatív erõforrásokra is szert tegyen. Októberben például megszerezte a Bioware-t és a Pandemic Studiost egy 860 millió dolláros ügylet keretében. Az EA tulajdonába kerülõ két stúdió olyan címeket dobott eddig a piacra, mint az MDK, a Star Wars: KOTOR, a Star Wars: Battlefront, a Baldur's Gate, a Saboteur, a Mercenaries, a Full Spectrum Warrior, a Mass Effect, vagy a Destroy All Humans. 

[+] Az Activision felvásárlásával a világ legnagyobb független játékkiadójává válik a Vivendi

Eközben a második legnagyobb játékkiadó, az Activision bejelentette összeolvadását a Vivendi Universallal, a tranzakcióval az Electronic Arts méretével rivalizáló játékkiadó jön létre, mely olyan bombasikereket vonultat fel, mint a World of Warcraft vagy a Guitar Hero sorozatok, így az EA-re jelentõs nyomás nehezedik, hogy lépjen vezetõ pozíciójának megõrzése érdekében.