Egy évet csúszik, de úton van az Office 14

Idén télen, novemberben vagy decemberben indul a Microsoft Office következõ verziójának alfatesztelése -- legalábbis egy Microsoft alkalmazott blog bejegyzésébõl ez derül ki. A Microsoft egyelõre hallgat, a sajtó és a blogger szféra találgat.





Hayley Rixon, aki a Microsoft üzleti intelligencia csapatának egyik tagja, tegnapi blogbejegyzésében kollégáit invitálja, hogy vegyenek részt egy TAP, azaz technológia adaptációs programban, amivel lehetõséget kapnak az új Office Performance Point Server monitoring és analitikus komponenseinek tesztelésére.


Az elhíresült blogbejegyzés szerint ennek a terméknek a tesztje már az új Office csomag alfa tesztfázisának egyik eleme, ami idén novemberben vagy decemberben indul majd be. Illetve így az is kiderül, hogy az új 14-es verziószámot viselõ Office-nak része lesz a Performance Point Server is, ami egy üzleti teljesítményelemzõ alkalmazás.


 


A Microsoft a blogbejegyzés által kiszivárogtatott információk ellenére nem kommentálta a híreket, sõt Hayley világhírûvé vált posztja azóta el is tûnt a blogból. A sajtó számára mindössze azt a sovány választ adták, hogy "Jelenleg nincs semmi további információnk az Office 14 felépítésérõl vagy a megjelenés idõzítésérõl, melyet meg szeretnék osztani. Túl korai lenne konkrét funkciókat, képességeket vagy idõpontokat megvitatni még". Az viszont sejthetõ, hogy az új Office valószínûleg egy évvel késõbb jelenik majd meg az eredetileg tervezettnél, hiszen a 2008 végi alfa tesztelést várhatóan 2009 végi béta teszt követi, ezért még legalább két évet kell várni a boltokba kerülésig.



Az otthoni felhasználók szintjén a Microsoftot komolyan megszorították konkurensei, az ingyenesen elérhetõ webes irodai alkalmazásokkal, talán éppen ezért erõsített komolyan bele az Office 2007 kiadásával a Microsoft a modern igényeknek megfelelõ üzleti funkciók területén. Az üzleti intelligenciával, kollaborációval, folyamatmenedzsmenttel kapcsolatos funkciók valószínûleg az új verzióban is nagy jelentõséggel bírnak majd.


Néhányan furcsának találhatják, hogy a most legfrissebb verziónak a számozása 12. Senki nem aludt át természetesen 4 évet, egyszerûen csak a babonás 13-as számot nem találták szerencsésnek a Microsoftnál. Ugyanilyen megfontolásból nem használják szívesen a négyes és kilences számot Japánban. A négy (shi) jelentése halál, míg a kilencé (ku) szenvedés. Így például elképzelhetõ, hogy a következõ generációs Playstation sem követi az eddigi sorszámozást, ugyanakkor ez sem törvényszerû, kivételeket is lehet bõséggel találni.