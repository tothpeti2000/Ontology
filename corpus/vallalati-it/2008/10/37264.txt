Megszakítás nélküli, zavarmentes nyomtatást ígérnek a Canon most megjelent nagy formátumú nyomtatói

Októberben három új nagy formátumú nyomtatóját kezdi el forgalmazni Európában a Canon. Az új eszközöket a számítógéppel segített tervezés (CAD), a térinformatikai rendszerek (GIS), valamint a nyomtatási szolgáltatók piacára ajánlja a gyártó.



A Canon imagePROGRAF iPF810 és Canon imagePROGRAF iPF820 modelleket még a drupa szakkiállításon mutatták be, mint ebben a termékkategóriában úttörõ, 44 hüvelyk méretû, öt színnel dolgozó nagy formátumú eszközöket. A nyomtatók az A1-es nyomatokat 24, A0-ásakat pedig 47 másodperc alatt készítik el, ami kategóriájukban kiváló eredménynek számít.

Canon imagePROGRAF iPF605


A Canon imagePROGRAF iPF605 szerényebb, 24 hüvelykes méretben teszi lehetõvé a nyomtatást 1200 dpi maximális felbontás mellett. Mindhárom modell öt színnel dolgozik, vízfesték és pigment alapú tintát is használ. A gyártó erre alapozva ígéri a nagy sebességû nyomtatás és a festéktakarékos mûködés ötvözését az alacsony üzemeltetési költségekkel. Közleményében a versenytársakhoz viszonyítva 50 százalékos termelékenység növekedést ígér a Canon vázlat módban, mintegy 30 százalékos tintafelhasználás mellett.

Az új nyomtatók akár 0,02 mm vékony vonalak nyomtatását is lehetõvé teszik (CAD médián 0,1 százalékos tartománypontosság mellett), ami az épülettervek, térképek és mûszaki tervek pontossága, valamint a költséghatékonyság miatt  meggyõzõ érv lehet. Az eszközök támogatják a speciális HP GL/2 és HP-RTL fájlformátumokat. Mindhárom eszköz -- beleértve a Canon imagePROGRAF iPF605 modellt is -- képes szegély nélküli nyomtatásra, így a felhasználók a méretre vágás kiküszöbölésével idõt takaríthatnak meg. A két nagyobb modellben (iPF810 és iPF820) a nyomtatás megszakítása nélkül, mûködés közben is cserélhetõ festéktartályok 330 ml és 700 ml tintát tartalmaznak. Az ismétlõdõ feladatok, a nyomtatási sor és legfeljebb 30 felhasználói fiók mûködtetését biztosítja a 80 GB méretû merevlemez mindkét nyomtatóban. A biztonság növelése érdekében letiltható a fájlok mentése, illetve a tárolt adatok biztonságosan törölhetõk a merevlemezrõl.

Canon imagePROGRAF iPF810

A gyártó egy teljeskörû nyomtatásvezérlõ (RIP) megoldást, az SCP DaylightCAD for Canon szoftvert mellékelik a készülékekhez. A teljes nyomtatási csomag segítségével lehetõség nyílik a megszakítások nélküli nyomtatásra asztali vagy hálózati használatban egyaránt. Pontos ár- és kellékanyag költség információk még nem elérhetõek az új modellekrõl.