Igazi kihívója akadt az iPhone-nak az üzleti szegmensben: a BlackBerry Storm

Egyelõre csak a tengerentúlon, a Verizon Wireless, illetve néhány európai országban, Ausztráliában, Indiában és Új-Zélandon a Vodafone kínálatában lesz elérhetõ a kanadai Research in Motion (RIM) BlackBerry okostelefon-szériájának elsõ teljes érintõkijelzõs típusa, a Storm. A többek által iPhone-gyilkosként aposztrofált készülék valóban megrendítheti az Apple telefonjának pozícióját, elemzõk szerint azonban legfeljebb az üzleti szegmensben. Az okostelefonok amerikai piacán a RIM ettõl függetlenül messze az Apple elõtt jár: a cég toronymagasan, több mint 40 százalékos részesedésével piacvezetõ a tengerentúlon.



A Verizon Wireless és a Vodafone kedden bejelentette, hogy hamarosan forgalmazni kezdik a RIM legújabb okostelefonját, a BlackBerry Stormot, a kanadai gyártó elsõ érintõkijelzõs készülékét. A RIM többi megoldásához hasonlóan saját fejlesztésû üzenetkezelési protokollt használó telefon csaknem teljes felületét beborítja a 3,25 hüvelykes, 360x480 pixeles érintõkijelzõ, mely egyedi technológiával teszi kényelmesebbé és pontosabbá a használatot: a panel felülete kissé benyomható, a gombnyomás pedig hanghatással is jár, a használóban így olyan érzést keltve, mintha egy igazi gombot nyomna meg.





A BlackBerry Storm érintõkijelzõje az iPhone-nál elsõként alkalmazott multitouch rendszert is megkapta, azaz a RIM készülékének kijelzõjén is lehet több ujjal manipulálni a tartalmat, emellett a Stormban is található gyorsulásmérõ, ami érzékeli a tájolást, és az alapján módosítja a képi elemeket. A telefon a kijelzõ tájolásától függõen kétféle szövegbeviteli rendszert nyújt: portrémódban a cég más készülékeinél megismert SureType, tájkép módban pedig a hagyományos QWERTY-kiosztás használható.

A 3G-s adatátvitelt is támogató, Bluetooth-modullal is felszerelt BlackBerry Storm böngészõje az összes elterjedt beépülõmodullal kompatibilis, támogatja a fájlok letöltését és saját RSS-olvasóval is rendelkezik. A Storm a többi BlackBerry okostelefonhoz hasonlóan támogatja a legtöbb nagyvállalati és konzumer üzenetküldõ platformot, az alapvetõen az üzleti felhasználók számára kínált szoftverek közt pedig megtalálható egyebek mellett a Microsoft Office irodai programcsomaggal készített Word, Excel és Powerpoint dokumentumokat kezelõ DataViz Documents to Go.

A BlackBerry új telefonja a multimédiás funkciókkal sem fukarkodik, így az érintõkijelzõs készülékbe is került zenelejátszó, valamint videofelvételre is használható fényképezõ (3,2 megapixeles, autófúkuszos). A Storm repertoárjába az újabb üzleti telefonok elengedhetetlen tartozéka, a GPS-modul is bekerült.