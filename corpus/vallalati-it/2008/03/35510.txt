A Dell bemutatta elsõ keménykötésû noteszgépét

A Dell bemutatta elsõ ütés- és idõjárásálló noteszgépét, mely a rázkódás elleni védelem, a magas- és alacsony hõmérsékletû helyeken történõ üzem, valamint az ütésállóság oldaláról maradéktalanul megfelel az amerikai katonai szabványnak. A Latitude XFR D630 ára borsos, közel négyezer dollárért merészkedik a terepre.



A Pentagon MIL-STD 810F szabványának is megfelelõ Latitude XFR D630 ellenálló, sajtolt magnézium-ötvözet burkolata alatt az ismert, jelenleg is több modellel piacon lévõ Latitude sorozat részegységei találhatók, a merevlemez épségének érdekében gumifelfüggesztéssel kiegészítve. Ezen kívül gyorszáras tömített ajtók adnak lehetõséget minden egyes cserélhetõ alkatrész bõvítéséhez. A notesz 14,1 hüvelykes, érintésérzékeny, napsütésben is olvasható kijelzõje elõtt karcálló réteg található, amelyet a gyártó az iparág elsõ ellenálló kijelzõjeként hirdet a vele kapcsolatos írásos anyagaiban.


A gépben a Dell saját, szabadalmaztatott hûtési megoldását alkalmazza, de emellett a hétköznapi Latitude D modellektõl az akkumulátor töltési módja is különbözik: az XFR a Dell ExpressCharge technológiáját kapta, melynek segítségével harminc percnyi töltési idõ is megspórolható az öltönyös, irodába illõ társaihoz képest. A háttértár a rázkódástól védett merevlemezek mellett 32 és 64 gigabájt kapacitású SSD változat is lehet, melynek ütésállósági mutatói messze túlmutatnak a hagyományos, fejekkel és lemezekkel felszerelt változatoknál. A rázkódás mellett a porvédelemre is nagy hangsúlyt fektettek a tervezés közben, az egész gépház zárt, ezért is volt szükség a különleges hûtési megoldásra.

Dell Latitude XFR D630

A processzor típusa és a memória mérete szinte teljes szabadsággal variálható, emellett a grafikai alrendszert illetõen is több választása lehet a megrendelõnek, akinek a legolcsóbb modellért is legalább 3900 dollárt kell megfizetnie. A Latitude XFR-hez a Latitude D sorozat töltõi, illetve dokkolóállomásai is használhatók, ezt a négy kilogrammos, csukott állapotban 6,6 centiméter vastagságú, vaskos készülékház a nagyobb méretei ellenére is lehetõvé teszi.