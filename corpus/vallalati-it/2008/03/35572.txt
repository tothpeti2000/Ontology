A világ elsõ notebookja 128 gigabájtos SSD-vel

Az SSD-meghajtók térhódításának újabb fontos állomásához érkeztünk a Toshiba bejelentésével, mely szerint a 12 hüvelykes Dynabook SS RX1 mától 128 gigabájtos flash tárral is rendelhetõ -- egyelõre csak Japánban. A prémiumkategóriás Dynabook SS RX1 noteszgép ára azonban még maradt a csillagászati magasságokban.




A notesz 12 hüvelykes szélesvásznú kijelzõje a megszokott 1280x800 képpontból állítja össze a rajta megjelenõ képet, amelyet az Intel 945GMS chipkészletbe integrált videovezérlõ állít össze. Az 1,2 gigahertzes Core 2 Duo U7600 processzor alá alapkiépítésben két gigabájt rendszermemória dolgozik. A Dynabook összecsukva kevesebb mint két centiméter vékony, a billentyûzet körül pedig Windows Vista és XP logót egyaránt láthatunk, ugyanis a gép mindkét operációs rendszerrel rendelhetõ.

Toshiba Dynabook SS RX1 128 gigabájtos SSD-vel

A magnéziumötvözetbõl készült házba zárt Dynabook SS RX1 több érdekességet is tartogat: az optikai meghajtó magassága csupán hét milliméter, az akkumulátoros üzemidõ pedig akár 12 és fél óráig is feltornászható. A beépített Wi-Fi hálózati csatoló a 802.11 b/g/n szabványokat egyaránt ismeri, ezt egészíti ki a japán KDDI szolgáltató hálózatában használható szélessávú internetelérésre képes EV-DO modul is, de természetesen más piacokon ezt egy HSDPA típus kiválthatja. A Toshiba Dynabook SS RX1 nem olcsó mulatság, négyezer dollárt kell fizetni a 128 gigabájtos SSD-vel szerelt változatért.