256 gigabájtos SSD meghajtó a Super Talenttõl

A flash kártyáiról és DRAM memóriamoduljairól hazánkban is jól ismert Super Talent bemutatta 256 gigabájtos SSD meghajtóját, mely fizikai méreteit tekintve 40 százalékkal kisebb a kategóriatársainál. 



A Super Talent 256 gigabájtos SSD meghajtója minden olyan 2,5 hüvelykes merevlemezt fogadó noteszgépbe beépíthetõ amely a 9,5 milliméteres szabványnál nagyobb beépítõhellyel rendelkezik, mert a FSD56GC25H modellszámra hallgató tároló magassága 12,5 milliméter. A fekete alumínium burkolatba zárt újdonságon SATA csatlakozó található, így a korábbi, párhuzamos interfésszel rendelkezõ noteszgépekhez nem illeszthetõ.


 Az FSD56GC25H teljesítménye maximálisan 65 megabájtos olvasási- és 50 megabájtos írási sebességgel, valamint 0,1 milliszekundumos átlagos hozzáférési idõvel írható le. A megbízhatóság oldaláról a kaliforniai gyártó napi 50 megabájtnyi adat írása és törlése mellett 140 évnyi idõtartamot említ, a meghajtó emellett 0-70 celsius fokig terjedõ hõmérsékletingadozást is elvisel.



Az SSD meghajtók egyik nagy elõnye hétköznapi merevlemezekkel szemben a rázkódással és ütéssel szembeni érzéketlenség, az FSD56GC25H leejtés esetén 1600 G, rázkódással szemben pedig 16 G erõkig ellenálló. A Super Talent nem közölt információt a termék árával kapcsolatban, de komoly írásos kérésre adnak felvilágosítást. A Super Talent kínálatában e 256 gigabájtos 2,5 hüvelykes modell a jéghegy csúcsa, amely alatt a 9,5 milliméter magas 128 gigabájtos tárolótól a 8 gigabájtosig felezve minden méret megtalálható.