Az Oracle után árat emel az SAP is

Drágább támogatási konstrukcióra tereli át ügyfeleit az SAP, melyet alig két hete mutatott be. Bár pénzükért az ügyfeleknek átfogóbb, magasabb szintû szolgáltatásokat ígér a vállalat, lényegében áremelésnek lehet tekinteni a lépést. Az SAP alig egy hónappal követi legfõbb riválisa, az Oracle hasonló megmozdulását. Megfigyelõk szerint az eseményeket az üzleti szoftverek iparának konszolidációja következtében az árverseny enyhülése magyarázza.



Csak óvatosan

Az SAP fél éve mutatta be új támogatási modelljét, az Enterprise Supportot, melyet a cég marketingje már úgynevezett következõ generációs támogatásnak nevez. Az Enterprise 24/7-es támogatási vállalást, folyamatos minõségi ellenõrzést és kiterjedt támogatást és tanácsadást is tartalmaz bõvítõ- és támogatási csomagok bevezetéséhez. A vállalat szerint az új csomag proaktívan csökkenti a szoftverekhez kötõdõ üzleti kockázatokat, és segíti az ügyfeleket az alkalmazások felügyeletében és az üzleti folyamatokra való fókuszálásban azáltal, hogy minimalizálja az egyes ügyek megoldásához szükséges idõt.

Az új támogatási konstrukció azonban átmenetileg bõvítette csak a portfóliót, és a mai bejelentéssel megindul az SAP korábbi support csomagjainak felváltása. Július elsejét követõen már az Enterprise-ra lehet szerzõdést kötni, majd alig két héttel ezt követõen a korábbi támogatási konstrukciókról is migrálja ügyfeleit, amennyiben ezt a szerzõdés feltételei lehetõvé teszik. Az Enterprise támogatás árát az érintett szoftverek licencdíjának 22 százalékában határozta meg a német szoftvergyártó. Ez közel 30 százalékos kényszerû drágulás a tipikus ügyfél számára. 


Hogy ne egyszerre sokkolja ügyfeleit a magasabb számlákkal, az SAP fokozatosan emeli meg a díjakat. Az idei évre emelést még nem hajt végre, és 2009 januárjától kezdve négy év alatt zárkóztatja fel a díjakat a 22 százalékos szintre. Az az ügyfél, mely jelenleg 17 százalékot fizet, jövõre 18,25, majd 19,5, és 20,75 százalékkal kalkulálhat a következõ három év során. Az SAP Hungary a HWSW megkeresésére közölte, hogy az áttérés globális érvényû, de legfeljebb évente 8 százalékkal emelkedhetnek a költségek, míg el nem érik a 22 százalékot. A vállalat megerõsítette, hogy december 31-ig nem történik emelés, miközben már az Enterprise támogatásban részesülnek az ügyfelek.

Ezzel az SAP felzárkózik az Oracle mögé, mely évek óta 22 százalékot számláz. Az SAP több mint 47 ezer ügyféllel rendelkezik világszerte (a Business Objects nélkül), az Enterprise eddigi fél éves élettartama alatt viszont alig több mint 350 ügyfelet sikerült szerzõdtetni rá, vagyis kevesebb mint 1 százalékukat -- 99 százalékot kell migrálni, vagyis 47 ezernél is több szerzõdést, ami nem kicsi marketing és egyúttal jogi manõver. Az SAP Hungary ügyfeleinek 99 százaléka Standard Supporton volt eddig. Ez némileg ellentmondani látszik annak, hogy a mai vállalatok üzletileg kritikus folyamatainak támogatásához Enterprise karbantartási szerzõdés szükséges, legalábbis ezt maguk a vállalatok nem így látják -- nem mintha többségükre nem férne rá a továbbképzés.

Általános áremelkedés?

Az Oracle június 20-án adta ki új árlistáját, melyben a legtöbb szoftver licence 15-20 százalékkal drágult, beleértve az adatbázist, köztesszoftvereket, és az e-Business Suite-ot is, valamint az akvirált cégekhez tartozó termékeket (pl. BEA WebLogic Server). Az Oracle Database Enterprise licenc listaára processzoronként 40 ezer dollárról 47 ezer dollárra növekedett például. Az Oracle indoklása szerint a dollár utóbbi idõben mutatott mélyrepülése miatt volt szükség az áremelésre. Az Oracle lépését követõen a piac már várta a versenytársak mozdulását, az SAP nyomában pedig szinte bizonyos, hogy a rövidtávú nyereségesség javítására koncentráló szereplõk is áremeléseket hajtanak végre.

[+] Nagy helyezkedés és árverseny az üzleti intelligencia szoftverek piacán 

A magyarországi és globális adatok egyaránt azt sugallják, hogy az Enterprise nyújtotta szolgáltatásokat az ügyfelek nagy része nem igényli, viszont jövõre már fizetniük kell érte. A Wall Street Journalnak nyilatkozó Ray Wang, a Forrester Research elemzõje szintén ezen a véleményen van, felméréseik szerint a legtöbb cég évente alig néhány alkalommal veszi igénybe a támogatást -- igaz, a támogatásra részben biztonsági övként is lehet tekinteni, melyre remélhetõleg sosem lesz szükség. A piaci igényekkel magyarázott Enterprise csomagra történõ kényszerített áttérést, valamint az Oracle lépését Wang a kevésbé éles versenyhelyzettel magyarázza: mint mondja, az adott cég szoftvereibe és az azzal kapcsolatos szakértelembe ölt befektetéseket nem ésszerû kidobni az ablakon egy rivális szállító rendszerére történõ áttéréssel.

Az SAP bejelentésének várható hatását a cég pénzügyi teljesítményére jól jelzi, hogy a vállalat papírjai közel 5 százalékot erõsödtek a tegnapi kereskedésben, gellert adva az elmúlt heteket jellemzõ trendnek. A jelenleg 64,6 milliárd eurós piaci kapitalizációjú cég nyereségessége elmarad az Oracle-étõl, amiben kétségtelenül szerepet játszik ugyan a dollár gyengülése is az euróval szemben, végeredményben azonban nem változtat a tényen, hogy az amerikai rivális 41 százalékos üzemi hányadot tett le az asztalra, míg az SAP 14,8 százalékot produkált mindössze, miután árbevétele közel negyedével esett vissza szekvenciálisan, miközben költségei szinten maradtak. A pénzügyi teljesítmény javítását szolgálja az is, hogy a vállalat 14-rõl 12 százalékra csökkenti a bevételarányos K+F büdzsét.