Fotószerkesztésre is alkalmas nagyképernyõs hordozható nyomtató a HP-tól

Hordozható készülékek esetében szokatlanul nagy, 12 centiméteres képátlójú érintõképernyõvel szerelték fel a Photosmart A636 fotónyomtatót. Legfeljebb 13x18 centiméteres fotókat készíthetünk vele, a gyártó az egyidejûleg megújult HP Advanced Photo Paper médián tapintásnak ellenálló és tartós nyomatokat ígér. 



Hordozható nyomtató lévén leginkább önállóan, PictBridge csatlakozású fényképezõgéppel, USB meghajtóról vagy memóriakártyáról célszerû használni a PhotoSmart A636-ot, aminek beépített kártyaolvasója CompactFlash, Secure Digital/Multimedia Card, Memory Stick, Memory Stick Duo és xD-Picture Card formátumokat támogat. Az érintõképernyõvel és a tenyérgépekéhez hasonló cerkával a kezelõfelületen nem csak a szimpla nyomtatás, de a képek szerkesztése, retusálása is könnyen megoldható.

A nyomtat szoftverében több mint 300 beépített vizuális elem (keretek, grafikák, fotóalbum) kapott helyet, emellett feliratozás segít egyedivé tenni a fotókat. Automatikus vörösszem és állati vörös szem (pet-eye) eltávolítás, kézi retusálás és karcsúsító hatás is beépítésre került. A javított, csinosított képek nem csak kinyomtathatók az A636-tal, hanem  új néven el is menthetõk a memóriakártyára késõbbi felhasználásra. 



A HP 110-es háromszínû nyomtatópatron Vivera tintáiból (cián, bíbor és sárga) gazdálkodva ígér fotóminõséget -- a HP dublini bemutatóján a tesztkészülékek minõségét látva megerõsíthetjük az állítást, három alapszínû nyomtatók között az A636 élenjáró minõséget produkál. USB csatlakozásról nyomtatva kevesebb, mint fél perc alatt készül el egy 10x15 centiméteres fotóval, normál beállításokkal.


Nem csak a beépített fogantyúval és az opcionális akkumulátorral adtak a mobilitáshoz a tervezõk, PC-s nyomtatáshoz nem kell CD-rõl installálni a QuickConnect meghajtóprogramot, az automatikusan feltelepül bármely Windows-os gépre. Külön megvásárolható Bluetooth-adapterrel tehetõ mobiltelefonról könnyebben elérhetõvé a nyomtató. A Photosmart A636 hazai megjelenése augusztusra várható. 