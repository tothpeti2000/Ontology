A repülõterek a notebook-tolvajok legkedveltebb vadászterületei

Egy felmérés szerint az amerikai repülõtereken évente több mint 600 ezer notebook tûnik el, a legtöbbnek a biztonsági ellenõrzés körüli kavarodásban veszti nyomát a tulajdonos. A Ponemone Institute a Dell megbízásából 46 szövetségi állam több mint 100 repülõterén és majdnem 900 utazó üzletember körében végzett felmérést a nyomtalanul eltûnõ notebookokról.



A 36 legnagyobb amerikai repülõtéren hetente több mint 10 ezer hordozható PC-nek veszik nyoma, amelyek 65 százaléka sosem kerül elõ. A kisebb reptereken csak heti 2 ezer gép tûnik el, ezek 69 százaléka örökre. A notebookok szempontjából a legveszélyesebb helynek a Los Angeles International, a Miami International, a New York-i JFK, a New Jersey-i Newark, valamint a chicagói O'Hare International repülõtér számít, itt tûnik el a legtöbb PC.

A felmérés szerint a tulajdonosok egyáltalán nem bíznak abban, hogy a noteszeket valaha is megtalálhatják, a megkérdezettek 77 százaléka szerint teljesen reménytelen a dolog. Mike Spinney, a Ponemone Institute szóvivõje szerint sokan egyszerûen szégyellik bejelenteni a repülõtér biztonsági szolgálatánál az eltûnt notebookot, mivel pontosan tudják, hogy õk tehetnek az egészrõl, mert például õrizetlenül hagyták a gépet. A válaszadók 16 százaléka állította, hogy egyáltalán semmit sem tenne, ha utazás közben elhagyná a gépét.




 A Ponemone Institute szerint a notebook-lopás mindennapos esetnek számít az Egyesült Államokban, egy másik, korábbi felmérésbõl kiderül, a vállalatok háromnegyede évente legalább egy noteszgépet elveszt, és a gépek közel negyede lopás vagy rablás áldozata.  Mégis, a megkérdezett felhasználók 65 százaléka semmit nem tesz annak érdekében, hogy megvédje a gépén tárolt adatokat, pedig a notebookok több mint felén bizalmas vállalati információk is vannak.

A notebookokat a repterek mellett hotelekbõl és autókból lopják el a legtöbbször. A felhasználóknak érdemes úgy vigyázni a bizalmas adatokat tároló drága gépeikre, mint ahogy egy nagy köteg készpénzre vigyáznának. Hatásos lehet olyan riasztóberendezés beszerzése, amely a gép megmozdításakor éles hangjelzést ad, ezzel felhívva a figyelmet a lopási kísérletre. Ma már léteznek olyan, a tolvajokat lebuktató szoftverek, amelyek a gép elsõ internetes csatlakozásakor jelentkeznek a tulajdonosnál, vagy törlik a merevlemez teljes tartalmát, nehogy érzékeny adatok kerüljenek illetéktelen kezekbe.