Csak látszólag kapott újabb haladékot a Windows XP

Látszólag újabb haladékot kapott a Windows XP: a kisebb rendszerépítõk 2009. január 31. helyett 2009. május 30-ig vásárolhatnak az akkor már nyolcadik évét taposó operációs rendszerbõl. A rendeléseket azonban továbbra is január 31-ig kell leadni, azonban a szállítások május végéig folytatódhatnak, így a rendszerépítõknek nem kell több hónapra elõre készletezniük.



A nagy PC-gyártók kínálatából (pl. HP, Dell, Lenovo) idén nyáron már kikerült a Windows XP, a mostani változás csak a kisebb, helyi összeszerelõkre vonatkozik. Magyarországon az eladott PC-k közel 70 százaléka valamelyik jól ismert nemzetközi gyártótól származó notebook, amelyeket egy ideje csak Windows Vistával lehet megvásárolni, az asztali PC-k jó része pedig mennyiségi licenccel rendelkezõ vállalatoknál köt ki, így a hazai piacon a Windows XP élete lényegében már véget ért, legalábbis ami a kiskereskedelmi forgalmazást illeti.

Igaz, a Vista Business és Ultimate változatok vásárlói downgrade-elhetnek Windows XP-re, amennyiben rendelkeznek telepítõlemezzel. Ilyenkor fel kell installálni a régebbi operációs rendszert, amely a Vista termékkulcsával jogtisztán használható. Az eredeti tervek szerint a downgrade-re csak 2009. január 31-ig lett volna lehetõség, azonban a hírek a Microsoft az igényekre való tekintettel 2009. június 30-ig kitolta a határidõt.


  A Windows Vista vártnál hûvösebb fogadtatása és a negatív visszhang miatt a Microsoft az elmúlt két év során több olyan döntést is hozott, amellyel meghosszabbította a Windows XP életciklusát. A vállalat hivatalos állásfoglalása szerint ezen lépések hátterében az a törekvés áll, hogy az ügyfelek, vásárlók a saját tempójukban térhessenek át a Vistára, ne kelljen idõ elõtt új asztali operációs rendszert bevezetniük.

Fontos tudni azonban, hogy a Microsoft a rendes terméktámogatási ciklus keretében 2009 áprilisáig biztosít "mainstream" támogatást a Windows XP-hez, amelybe a biztonsági és egyéb javítások kiadása és kérés esetén új funkciók fejlesztése mellett beletartozik az ingyenes és fizetõs telefonos és online támogatás is. Ezt követõen 2014 áprilisáig már csak kritikus biztonsági javítások készülnek a szoftverhez, a telefonos és egyéb támogatás viszont már csak a kiterjesztett támogatási szolgáltatást megvásárló ügyfelek számára lesz elérhetõ.

A nagyvállalatokat a Windows XP kiskereskedelmi forgalmazásának megszûnése nem érinti, õk mennyiségi licenc keretén belül továbbra is bármilyen Windows-verziót bármilyenre downgrade-elhetnek. A netbookokra sem vonatkozik a most bejelentett változás, ugyanis ezeket a gépeket 2010. június 30-ig, de legkésõbb a Windows 7 megjelenését követõ egy évig egyébként is lehet Windows XP-vel értékesíteni. Ugyaneddig az ideig a fejlõdõ piacokon továbbra is lehet Windows XP Starter Editiont kapni.