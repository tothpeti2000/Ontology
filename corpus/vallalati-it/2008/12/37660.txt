A CES-en debütálhat a Palm új, Linux-alapú operációs rendszere

Minden jel arra utal, hogy egy hónapon belül debütálhat a Palm fogyasztói piacra szánt okostelefonjain a cég régóta várt, új generációs mobil operációs rendszere. A Nova becenéven futó platformot várhatóan a Las Vegas-i Consumer Electronics Show kiállításon mutatják majd be, egy új készülékkel együtt.



A Palm új operációs rendszerével kapcsolatos elsõ információk tavaly  láttak napvilágot. Akkor derült ki, hogy a vállalat Linux-alapokra akarja helyezni az új platformot, a Nova emellett átvenné az egykoron széles körben használt Palm OS (Garnet) egyes komponenseit. Egy tavaly októberi konferenciabeszélgetés során az is kiderült, hogy a Linux-alapú operációs rendszert a Palm saját mérnökei fejlesztik, és teljesen független lesz a Palm OS-t felvásárló japán ACCESS cég saját linuxos projektjétõl, az ALP-tól.

Palm Centro


A Palm mobilplatformja alapos modernizáción esik át, például képes lesz egyidejûleg adat- és hangforgalmat bonyolítani, illetve alapvetõen támogatja majd a jól megszokott Palm alkalmazásokat, melyek Windows Mobile platformon elérhetetlenek. A cég ugyanakkor világossá tette, hogy a Nova elsõsorban a fogyasztói szegmensbe szánt készülékekre (például Centro-sorozat) kerül majd, az üzleti okostelefonokon továbbra is Windows Mobile OS fut majd. Az új szoftverkörnyezetre külsõ cégek, vagy egyedi fejlesztõk is könnyebben fejleszthetnek majd saját alkalmazásokat.

A cégnek most mindennél nagyobb szüksége van arra, hogy eladható, sikeres termékeket vezessen be a piacra -- ennek a törekvésnek lehet része az új OS bevezetése is: az alapvetõen sikeres Centro okostelefon-család ellenére a Palm az augusztus 31-én véget ért negyedévben 39,5 millió dollárnyi nettó veszteség mellett mûködött -- a cég már egy évvel ezelõtt is veszteséges volt, igaz, az akkori, 841 ezer dolláros elsõ negyedéves veszteség eltörpül a mostani eredmények mellett.