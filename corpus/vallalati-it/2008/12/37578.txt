Még hogy a nyomtatás unalmas: Brother P-Touch 1000 címkenyomtató

Sokan az unalmas irodai hétköznapokhoz társítják a nyomtatást, pedig vannak igen érdekes területei is. Ilyen a címkenyomtatás is, amibe belekóstoltunk kicsit a belépõszintû Brother P-Touch 1000 tesztjével.



Akárcsak a CD- és DVD-feliratozásnak, a különféle hétköznapi, használati tárgyak jelölésének is legegyszerûbb módja a rostirón, vagy bármi, amivel írhatunk az adott felületre. Az olcsó módszernek azért lehetnek hátrányai, megeshet, hogy pár nap múlva magunk sem betûzzük ki, mit is írtunk oda, elmaszatolódik a jelölés vagy csak árt a felületnek. Ha módszeresek akarunk lenni, akkor használhatunk címkenyomtatót, melybõl az egyik leginkább kézreálló belépõmodell a Brother P-Touch 1000. Segítségével 6, 9 és 12 milliméteres szalagokra nyomtathatunk feliratokat.

 

Többféle színben kapható az esetünkben fehér kézi készülék, mérete 108×196×55 milliméter. Súlya a szükséges (és nem mellékelt) 6 darab AAA elem nélkül 335 gramm, ha nem akarunk drága telepekre hosszú távon sokat tölteni, akkor feláldozhatjuk a készülék mobilitását és rendelhetünk hozzá hálózati adaptert is.

A Brother TZ szalagtípusaiból választhatunk, ezek tölthetõk a készülékbe. A csomagban egy normál, kék alapszínû laminált, öntapadós címkézõszalag-kazettát és egy textilalapú, ruhacímkézésre is alkalmas (vasalható) szalagkazettát találunk. A gyártó kínálatában számos, különféle felületû, bevonatú és erõsségû kellékanyag található. A készülék beépített vágójával választhatjuk le a kimenetre érkezett címkét. Egy szalag mintegy 8 méter anyagot tartalmaz, ami a specifikációk szerint 100 darab tízkarakteres felirathoz elegendõ.

Számos szalag kapható,sok közülük fedõ fóliatekercset is tartalmaz

Tenyérben tartva kényelmesen, de nem túl gyorsan kezelhetõ a gumibillentyûzet, mely külön numerikus és alfa blokkot is tartalmaz, így összesen 49 billentyûvel dolgozhatunk. Ötletesen, egy váltógombbal oldották meg magyar ékezetes karakterek bevitelét, emellett 59 szimbólum is szerepel a karakterkészletben. Mindössze 8 karakteres LCD kijelzõn követhetjük nyomon a beírt szöveget, illetve a menü pontjait, ami kissé kevésnek tûnhet elsõre, de a menü okos kialakítása klausztrofóbiától mentessé teszi a felhasználói élményt. Komolyabb korlát, hogy 55 karakteres puffer korlátozza a bevihetõ szöveg és így a nyomtatható címke hosszát. Kilenc memóriahelyet kínál a nyomtató, ahova a gyakran használt címkéket menthetjük. A kezelhetõség mellett szól, hogy gyermekkézbe adva minimális magyarázat után azonnal megkezdõdött a nagyüzemi címkegyártás, aminek csak gazdasági megfontolásokból vetett véget a szülõi szigor.

A képernyõ kicsi, szöveges, de a &#8222;mienk&#8221;

Helsinki és Oklahoma betûtípusok közül választhatunk többféle méretben, a kijelzõ körüli jelölések révén mindig képben lehetünk, hogy mik is az aktuális font- és méretbeállítások. Kombinálható a méret, a keretezés (sima, kerekített vagy fa hatású), használhatunk többféle betûméretet és sûrített (narrow) vagy épp széles írásképet. Van döntött (italic) és kövér (bold) illetve árnyékolt stílus is, írhatunk függõleges irányban is. A készülék figyelmeztet, ha nem fér ki egy szöveg a megadott hosszúságú szalagszakaszra, ilyenkor a szöveg újragépelése nélkül változtathatjuk a beállításokat.

Próbanyomat az alaptartozék, laminált,öntapadós hátoldalú szalaggal

Talán a vágás miatt, de meglehetõsen hosszú be- és kivezetõ szakaszokat hagy a nyomtató, emiatt kissé pazarlónak éreztük, ahogy a szalagokkal bánik. A csomagban mellékelt világoskék, fekete betûszínû szalagra nagyon szép, sima kontúros olvasható címkéket nyom a 180 dpi-s hõnyomtató, a feliratra pedig fóliaréteget is rögzít, így sokáig épek maradnak a címkék és némi nedvességnek is ellenállnak. A feliratok hátoldala öntapadós, könnyen felragasztható például dossziék oldalára, dobozra, mappákra, polcok szélére és még sokféle helyre. Egy kazetta ára 3360 forint, ami úgy 80-100 címkére lesz a gyakorlatban elegendõ, a költség így címkénként 33-40 Forint körül alakulhat. A szalag hosszától, speciális jellegétõl (ruha, vízálló, szupererõs) és kiszereléstõl függõen változhat az ár. 


Számítógéphez nem köthetõ a P-Touch 1000, de ennek nem is igen éreztük szükségét. Egy alapos rendrakás, átrendezés alkalmával kapóra jön ez a kézi feliratozó, mely segít némi rendet teremteni a káoszban. Maga a készülék nem túl drága, 8760 forintért kapható, hasznát vehetjük egy irodában, mûhelyben de akár otthon is, és nem kell driverfrissítésekkel sem bajlódnunk.