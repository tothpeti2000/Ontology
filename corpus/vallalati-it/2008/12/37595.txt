Öt új lapolvasót jelentett be a Xerox

A Xerox bejelentette új DocuMate 515, DocuMate 150, DocuMate 262i, Documate 765 és Travel Scanner 100 lapolvasóit, amelyek változatos igényeket fednek le az okmányarchiválástól a névjegykártya-olvasásig.



Tipikus kisirodai archiválómunkára tervezték a Xerox DocuMate 515-öt, mely képes dokumentumadagolóból, automatikusan dolgozni, a problémásabb, vastagabb anyagok pedig az üveglapra fektetve digitalizálhatók vele. A DocuMate 515 percenként 15 lap beolvasására képes az adagolóból. Kettõs kialakítása a sokoldalú felhasználásnak kedvez, míg más modellek tervezésekor kifejezetten a teljesítményre koncentráltak. Ilyen a DocuMate 150, mely csak automatikus adagolóval rendelkezik, ám beolvasási sebessége már 18 oldal percenként.

Xerox DocuMate 515

Egy kategóriával feljebb pozicionálható a DocuMate 262i, mely duplex rendszerben dolgozik, azaz a dokumentum mindkét oldalát egyazon menetben dolgozza fel. Kétoldalas módban teljesítménye 38 oldal percenként. A készülék az automatikus adagolóval nem kezelhetõ különleges médiákat (azonosító kártyák, útlevelek) is képes feldolgozni, ezek a kimeneti tálca felõl, egyesével adagolhatók.  A Xerox Documate 765 A3-as, ipari kategóriájú dokumentumszkenner 65 lapot (duplex üzemmódban 110 oldalt) olvas be percenként, elõlapján LCD-kijelzõ is található, amely jelzi az aktuális felbontást, a színbeállítást, célállomást és fájltípust. Tisztítása, karbantartása a gyártó szerint olyan egyszerû, hogy házilag is könnyen elvégezhetõ.

Xerox DocuMate 262i: automatikus kétoldalas munkaés különleges média beolvasása kézi adagolással


Az új mezõny különlegessége a Xerox Travel Scanner 100, mely a sokat utazó üzletemberek számára lehet ideális. A kisméretû, könnyû, tápellátását USB-kapuról nyerõ berendezés segítségével távol az irodától is könnyen beolvashatunk névjegykártyákat, számlákat. A DocuMate 150 és a fentebb említett Travel Scanner 100 a NewSoft BizCard funkciót is tartalmazza, amely automatikusan úgy olvassa be a névjegykártyákat, hogy az adatokat szinkronizálni tudjuk a Microsoft Outlook programmal, névjegyzékünkkel, okostelefonnal vagy PDA-val.

USB tápellátással dolgozik a Xerox Travel Scanner 100

A legtöbb új modell rendelkezik a Visioneer OneTouch with Kofax VRS technológiával, amivel sablonok állíthatók fel, és a zavaró színezésû, szerkezetû számlák, nyugták is optimális minõségben és méretben archiválhatók. A mellékelt meghajtóprogram támogatja az anyagok Microsoft SharePointba, Kofax Ascentbe vagy Xerox DocuShare-be történõ továbbítását is. Dokumentum-kezelõ és OCR-alkalmazás is jár a nagyobb, archiválási céllal tervezett DocuMate modellekhez.