GPS-szel is rendelkezik a Sony Ericsson HSPA-modeme

A Sony Ericsson Barcelonában bejelentette ExpressCard noteszgép-bõvítõhelybe csúsztatható HSPA-kártyáját, amellyel akár 2 megabit/s-os sebességgel tölthetünk fel adatokat 7,2 megabit/s-os letöltés mellett. A kártyából beépített GPS-vevõvel rendelkezõ változat is kapható lesz.



Közel egy éve még alig-alig láthattunk ExpressCard bõvítõkártyákat, ma azonban már számos gyártó kínálatából válogathatnak az ilyen bõvítõhellyel rendelkezõ noteszgépek tulajdonosai. A Sony Ericsson EC400 a vékonyabb, 34 milliméter szélességû ExpressCard formában nyújtja a szélessávú internetelérést, és természetesen ez is beleillik az 54 milliméteres kártyahelyekbe.


A 108 x 34 x 12 milliméteres EC400 segítségével az interneten tárolt tartalmak maximálisan 7,2 megabit/s sebességgel kerülhetnek a számítógépünkre, visszafelé pedig 2 megabit/s-os sebességgel közlekedhetnek az adatok. Az EC400 telepítõprogramja a divatnak megfelelõen saját flashmemóriájából indul el.

Sony Ericsson EC400g

Az EC400 mellett bemutatkozott az EC400g modell is, amely a fentieken túl egy GPS-vevõt is tartalmaz. A kártya a Google Maps-en túl bármely olyan helymeghatározó programmal képes közös nevezõre jutni, amely vezetékes, vagy Bluetooth csatornán keresztül hajt meg navigációs modulokat. A kártyák világszerte 2008. közepétõl válnak majd elérhetõvé, ma még nem közzétett árakon.