Frissítve: Lassabb lesz a vártnál a négymagos Itanium, de így is átütõ elõrelépés

Újabb információk láttak napvilágot az Itanium processzorcsalád közelgõ új tagjával kapcsolatban, mely Tukwila kódnévre hallgat. Az Intel mérnökei egy chiptervezõ konferencián számolnak be a jelentõs elõrelépést képviselõ chiprõl, aminek kapcsán a vállalat egy konferenciahíváson összegezte a fõbb jellemzõit. A Tukwila cache-hierarchiájával kapcsolatos információk frissítésre kerültek.



A Tukwila a 2001-ben debütált Itanium processzorcsalád ötödik generációja, ugyanakkor lényegében továbbra is a 2002-ben piacra került McKinley mikroarchitektúráját implementálja inkrementális továbbfejlesztésekkel. Ez azonban nem jelenti azt, hogy a Tukwila ne képviselne gyökeres fejlõdést 2008 végi megjelenésekor: a chippel legalább kétszeres teljesítménynövekedés érhetõ el az Intel becslése szerint.

A Tukwila az Intel 65 nanométeres csíkszélességû gyártástechnológiájával négy nagyteljesítményû, két utasításszálat felváltva végrehajtó magot integrál egyetlen szilíciumszeletre, összesen 24 megabájt harmadszintû gyorsítótárral (magonként 6 MB L3), és magonként 256 kilobájt dedikált L2 adat és 512 kilobájt dedikált L2 utasítás tárrral -- ez utóbbi fele akkora, mint a Montecito egy-egy magjáé, megjelent viszont az úgynevezett directrory cache, melynek mérete 1,92 megabájt, célja pedig valószínûleg az adatkoherencia támogatása. A lapka mérete megközelíti a 700 négyzetmillimétert, vagyis közel két és félszer nagyobb a négymagos AMD Barcelonánál, ami nem csoda, hiszen több mint 2 milliárd tranzisztorból épül fel.


A magok architekturálisan lényegében megegyeznek a Montecitóval megismert felépítéssel, a mérnökök az elektronikai újratervezésre koncentráltak a fogyasztás kordában tartása és a bithibák valószínûségének leszorítása érdekében. Justin Rattner, az Intel mûszaki vezérigazgatója elmondta, hogy a Tukwila nagy része ellenálló a bithibákkal szemben, különösen tekintettel a regiszter fájlokra -- az erõfeszítéseknek köszönhetõen a Tukwila a kétszeres tranzisztorszám és az elektromagnetikus sugárzásra érzékeny kisebb struktúrák ellenére a bithibák valószínûsége nem növekedett a Montectio/Montvale-hez képest.


[+] IBM: az Itanium és a SPARC a végét járja; a HP és a Sun szerint ez nonszensz

A Tukwila igazi újdonsága azonban nem a magokban rejlik, hanem a rendszerarchitektúrában. A négymagos Itanium ugyanis a család történetében elsõként szakít a HP PA-RISC elavult buszrendszerének örökségével, és a QuikcPath Interconnect (QPI) nevet kapó (korábban Common System Interface, CSI) pont-pont összeköttetéseket, valamint integrált memóriavezérlõt alkalmaz. A magok számának duplázása mellett  az új infrastruktúra is hatalmas elõrelépést jelent: a QPI-linkek akár 96 gigabájt másodpercenkénti aggregát sávszélességet is biztosíthatnak más processzorok felé, miközben a két négycsatornás FB-DIMM vezérlõ összesen 34 gigabájt áteresztõképességel rendelkezik -- ehhez képest a Montvale legfeljebb 10,6 gigabájtos sávszélességgel gazdálkodhat.


A QPI révén a Tukwila magok gazdag, órajelenként akár 6 utasítás végrehajtására képes erõforrásai magasabb kihasználtsággal üzemelhetnek, a rendszerek pedig sokkal jobban skálázódnak a foglalatok számával. Az Intel szerint Tukwila egy négyutas rendszerben TPC-C és SPECCPU tesztek alatt átlagosan kétszer nagyobb teljesítményt nyújt 25 százalékkal magasabb (130 wattos TDP osztály) fogyasztás mellett, miközben a nagyobb energiaosztályú modellek ennél is nagyobb többletre képesek. A Tukwila gyakorlatilag minden megfelelõen többszálusított szoftver esetében hatalmas elõrelépést képvisel, leginkább azonban üzleti alkalmazások alatt szerepelhet fényesen.

A Tukwila órajele legfeljebb 2 gigahertz lesz, fogyasztása pedig a International Solid State Circuits Conference alkalmával prezentáltak alapján 170 wattra is rúghat. A TDP lazítását vélhetõen az IBM Power6 rendszerekkel szembeni versenyképesség indokolja. Az Intel korábbi prezentációiban indirekt módon 2,5 gigahertzes órajelet ígért, amit valószínûleg csak a Foxton néven ismert energiagazdálkodási technológia aktiválásával lehetne elérni. Úgy tûnik, az eredetileg a Montecitóban implementált Foxton egyelõre a Tukwilában is alvó állapotban marad, az indokokat az Intel nyilvánosan nem tárgyalja, ugyanakkor gyanítható, hogy a Foxton komplex feszültség-órajel szintetizáló mechanizmusa komolyabb validációs problémákat vetett fel.