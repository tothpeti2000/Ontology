Furcsa Skype-videotelefonnal sokkol az Asus

Amilyen furcsán néz ki, olyan furcsán hívják az Asus októberben érkezõ hordozható videotelefonját, az AiGuru SV1-et, melyet a Skype együttmûködésével fejlesztett a tajvani vállalat.



A gyártó szerint nem kell többé a számítógépen futó Skype-klienssel bajlódnia annak, aki irodájában vagy otthonában üzembe helyezi az AiGuru SV1 videotelefont, mely dedikáltan a Skype rendszerére épülõ kommunikációs eszköz. A meghatározhatatlan formatervû készülék ráadásul hellyel-közzel mobilizálható is, az Asus ugyanis egy akkumulátort is beépített az AiGuru SV1-be, igaz, a mobiltelefonokhoz mérhetõ, többnapos készenléti és többórás beszélgetési idõt elfelejtheti a felhasználó -- az Asus videotelefonjának akkumulátora mindössze 30 perc készenléti és 20 perc beszélgetési idõt biztosít.




 Az AiGuru SV1 vezeték nélkül is csatlakoztatható az internetre, erre a célra egy 802.11b/g kompatibilis WLAN-modult épített az Asus a készülékbe. A videotelefon természetesen a vezetékes hálózatba is beköthetõ Fast Ethernet portján keresztül, ráadásul PPPoE-betárcsázásra is képes, így külön hálózati eszköz közbeiktatása nélkül, modemhez csatlakoztatva is eléri az internetet.

Az Asus videotelefonja egy az Eee PC-knél is megismert 7 hüvelykes, 800x480 pixeles kijelzõjén jeleníti meg a vonal túlsó végén ülõt, az elõtte ülõ felhasználó képét pedig egy 640x480 pixeles felbontású webkamerán keresztül rögzíti. A több funkciógombbal, mikrofonnal és hangszóróval is ellátott AiGuru SV1 ugyan hordozható készülék, a közel 1,6 kilogrammos tömeg és a 20x12x25 centiméteres méretek miatt a mobiltelefonokhoz, vagy leginkább a netbookokhoz hasonló mobilitás szóba sem jöhet, nem beszélve a már említett rövid rendelkezésre állási idõrõl.

Az AiGuru SV1 a gyártó ütemterve szerint októberben jelenhet meg a boltok kínálatában. A videotelefon Európában 250 euróba fog kerülni.