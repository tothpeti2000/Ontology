Wi-Fi, színes képernyõ, lapadagoló és nyomott árú tintapatronok: megjelent az Epson mindenes multifunkciósa, a Stylus SX600FW

Percenként 38 lapos teljesítményt és szokatlanul gazdag kiépítést ígér az Epson a most bejelentett SX600FW multifunkciós nyomtatóval. A cég igen olcsó patronokat ígér, kérdés, hogy az alacsony kellékanyag darabár mekkora kapacitással párosul.



Az új SX600FW modell kialakításában emlékeztet a nemrég megjelent, csak Amerikában kapható Artisan modellekhez. A viszonylag lapos, kombinált grafitszürke-lakkfekete gépház tetejére automatikus lapadagolót építettek, ami a többoldalas dokumentumok másolásában, beolvasásában jelent segítséget. A 6,3 centiméteres képátlójú színes LCD kijelzõ nem csak a menü kezelésében, hanem az önálló fotónyomtatásban és szerkesztésben is segít, e célból PictBridge csatlakozást és memóriakártya olvasót is építettek a készülékbe. Az önálló funkciók közé tartozik még a másoláson és fotónyomtatáson kívül a faxolás is.

Tekintettel a változatos felhasználási lehetõségekre, az Epson a DURABrite Ultra tintarendszerét alkalmazta az SX600FW-ben, mellyel jó kontraszt érhetõ el normál papíron is. A fix, nagy felbontású Epson Micro Piezo fejbe négy, külön cserélhetõ patron csatlakozik rendre a szokásos cián, bíbor, sárga és fekete tintákkal. A készülék legfeljebb percenként 38 lapot képes papírra vetni (vázlat módban), a 2400 dpi maximális felbontású lapolvasó modul a másolásnál és a dokumentum illetve fotó beolvasásnál segít be. A mellékelt Epson Easy Photo Fix szoftverrel a régi, elmosódott képek is feljavíthatók -- a program az eredeti színek és az elhalványult háttér helyreállításában és a porszemek és karcolások eltávolításában mûködik közre. A beszkennelt dokumentumok felhasználását az ABBYY FineReader optikai karakterfelismerõ szoftver könnyíti meg.



A nyomtatóhoz tartozó kis kapacitású patronok rendre 230, 345, 250 és 370 (fekete, cián, bíbor és sárga) oldalra elegendõek a gyártó vonatkozó ISO szabványnak megfelelõ adatai értelmében. Nagy kapacitású kellékanyagokat választva sokkal gazdaságosabban üzemelhet az SX600FW: mintegy másfélszeres árért közel háromszor annyi festékhez juthatunk hozzá.

Az Epson Stylus SX600FW szeptemberben érkezik a boltokba, ajánlott fogyasztói ára 39 900 forint lesz.