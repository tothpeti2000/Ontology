Új VirtualBoxot és non-stop támogatást jelentett be a Sun

Megjelent a VirtualBox kliensvirtualizációs szoftver legújabb kiadása, melyhez a Sun Microsystems immár garantált támogatási csomagot is kínál. A VirtualBox 2.0 legfontosabb újítása, hogy mostantól 64 bites vendégrendszereket is támogat, valamint jelentõsen növekedett a 10h mikroarchitektúrát alkalmazó AMD-chipeken mutatott és a SATA lemezmûveleti teljesítménye egyaránt. 



Számos újdonság

A VirtualBox 2.0 legfõbb újdonságai közé tartozik, hogy 64 bites gazdarendszereken immár 64 bites vendégeket, továbbá az AMD 10h mikroarchitektúrája által bevezetett úgynevezett nested paginget is támogatja, mely hardveres memóriavirtualizációt takar, így a virtuális gépek címtartományainak fizikai megfeleltetése a korábbiaknál sokkal gyorsabb, jelentõsen növelve a virtualizációs teljesítményt. Az új kiadás egyúttal aszinkron SATA mûveleteket is támogat, mely a lemezmûveleti teljesítményt dobja meg jelentõsen a Sun szerint. Ezeken kívül jelentõs vizuális ráncfelvarráson is átesett a szoftver, host interface hálózati támogatás (a gazdarendszeren keresztül kommunikál kifelé, kvázi virtuális NAT) érkezett MacOS-hez, valamint immár a VHD képeket is ismeri. 

A nyílt forráskódra épülõ, multiplatform xVM VirtualBox 2.0 kiadása szabadon letölthetõ a Sun oldaláról bináris formájában és forrásként egyaránt. A vállalat idén februárban vásárolta fel a VirtualBoxot kifejlesztõ német innoteket, frissen beindított virtualizációs törekvésének részeként. A VirtualBox azzal hívta fel magára a Sun figyelmét, hogy az egyik, ha nem a legnépszerûbb desktopvirtualizációs szoftver, eddig ugyanis több mint 6,5 millió alkalommal töltötték le.  A letöltendõ állomány kisebb, mint 20 megabájt, és könnyen, percek alatt telepíthetõ bármilyen modern x86-os asztali vagy hordozható számítógépre, melyen Windows, Linux, Mac OS vagy Solaris operációs rendszer fut. A VirtualBox a Windows 3.1-tõl a Vistáig terjedõ verzióit a Linux 2.2, 2.4 és 2.6 kerneleit, a Solaris x86-ot, az OS/2-t, a Netware-t és a DOS-t képes operációs rendszerként befogadni.

A virtualizáció mögé kell a név

A szoftver mellé a Sun immár nagyvállalati szintû non-stop támogatást is kínál elõfizetéses konstrukcióban, mely évi 30 dollárnál kezdõdik, ugyanakkor nagyobb bevezetés esetén természetesen kedvezményhez lehet jutni a listaárból. A támogatási elõfizetést közvetlenül az amerikai anyavállalattól online, vagy a magyarországi leányon keresztül is megvásárolhatják a hazai ügyfelek, akik fõleg tesztelõk, fejlesztõk, a támogatást minden esetben az a Sun globális szervezete nyújtja számukra, mondta el a HWSW megkeresésére Polner Tamás marketing igazgató. Kliensoldali szoftver révén a VirtualBox a nagyobb IT-projektek megnyerésében bír jelentõsége a Sun számára, hogy komplett, átfogó megoldást legyen képes kínálni, tette hozzá.

A vállalat tavaly októberben jelentette be saját hypervisora köré épülõ szervervirtualizációs megoldását, az x86-os kiszolgálókra szánt xVM Servert. Az xVM Server a XenSource nyílt forráskódú hypervisor technológiájából és a Solaris 10 operációs rendszerbõl átvett megoldások egybegyúrásával született meg -- SPARC-on továbbra is az LDOM hypervisort alkalmazza a Sun. Az xVM Server azonban szerveroldali virtualizációs megoldásként, melyet Windows, Linux és Solaris vendégrendszerek fogadására készítenek fel fejlett felügyeleti (xVM Ops Center) és hibatûrõ szolgáltatásokkal, kevésbé alkalmas desktopvirtualizációra, ez vezetett a VirtualBox megszerzéséhez.


A virtualizációs technikák bár nem számítanak újdonságnak, tömeges alkalmazásuk csak az elmúlt években indult meg, a pezsgés hatására pedig a meghatározó IT-szereplõk is mozgolódni kezdtek, így az x86-ra összpontosító, és a területet vezetõ VMware után a Microsoft is mozgolódni kezdett saját fejlesztéseivel, miközben a Citrix felvásárolta a XenSource-t, a a napokban pedig a Red Hat jelentette be, hogy bekebelezi a linuxos kvm-et fejlesztõ Qumranetet. A virtualizációs piac bizalmi alapon mûködik, derül ki az IDC egy nemrég publikált felmérésébõl, így a jövõben valószínûleg csak azok a megoldások maradnak talpon, melyek mögött nagy név áll.

Az IDC által megkérdezett 650 európai cég 82 százaléka használ VMware-t, a Microsoft-alapú megoldások részesedése egyelõre 13 százalék, azonban a Hyper-V hypervisor megjelenésével ez minden bizonnyal gyorsan növekedni fog a közeljövõben. A különféle Unixok által nyújtott virtualizációs megoldást, illetve más (pl. mainframe) technológiát a szervezetek 14 százaléka alkalmaz. A Linux nem népszerû virtualizációs platform, mindössze a felhasználók 3 százaléka épít rá. Az iSuppli adatai alapján az újonnan értékesített szerverek kevesebb mint 10 százaléka futtat virtuális gépeket.