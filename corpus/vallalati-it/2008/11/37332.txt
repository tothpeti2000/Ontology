Két kijelzõvel szerelt noteszgép érkezik a Fujitsutól

A noteszgépek elõállítói sokszor olyan furcsasággal látják el friss termékeiket, melyek haszna gyakran megkérdõjelezhetõ. A Fujitsu N7010 egy második kijelzõvel próbál egyedi lenni, ami a normál kijelzõ és a billentyûzet között foglal helyet.



A Fujitsu legújabb asztaligép-helyettesítõ noteszgépe elsõ ránézésre teljesen hétköznapi készülék, ám a tekintet hamar ottragadhat a billentyûzet felett található, a gép kikapcsolt állapotában könnyen egy második tapipadnak tûnõ téglalapon. E téglalap azonban egy érintésérzékeny, négyhüvelykes kijelzõ, mely a szélesvásznú, 16 hüvelykes, 1366x768 képpontos megjelenítõ és az egyébként szokásos gyorsgombok válláról szeretne terhet levenni.




E 960x544 képpontos színes kijelzõt a Fujitsu gyorsgombok helyének (15 is elfér ezekbõl), illetve gyakran használt alkalmazások ikonjainak gyûjtõhelyének szánta, de helyet adhat még a médialejátszó kezelõgombjainak is. Az 1500 dolláros notesz mai technikai szintet képvisel, belül 2,23 gigahertzes Core 2 Duo P8400 processzor dohog, melyet 256 megabájtos ATI Radeon HD 3470 videovezérlõ is megtámogat.



A Fujitsu N7010 Blu-ray meghajtót is tartalmaz, háttértárolóként pedig hagyományos merevlemez áll szolgálatba, melynek kapacitása 320 gigabájt. Az N7010 memóriája négy gigabájtig bõvíthetõ. A nagyméretû gépház számos csatlakozónak ad helyet, melyek között HDMI- és VGA-kimenetet, Memory Stick, valamint SD kártyaváltozatokkal szót értõ kártyaolvasót, négy USB 2.0 kaput, eSATA és FireWire portokat, valamint egy LAN aljzatot találhatunk, mely utóbbit helyettesítheti a gépbe épített 802.11 a/g/n szabvány szerint üzemelõ Wi-Fi adapter.