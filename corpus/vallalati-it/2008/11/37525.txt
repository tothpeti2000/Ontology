Hogyan fizessünk kevesebbet a nyomtatásért?

A gazdasági válság közepette mindenki ott spórol ahol csak tud. Most kisvállalalatok számára szolgálunk néhány hasznos tanáccsal, hogy miként csökkenthetik nyomtatási kiadásaikat.



Legolcsóbb a képernyõ

Kétségtelenül a legolcsóbb, ha egyáltalán nem nyomtatunk. Kényelmesebb ugyan papíron átolvasni a szövegeket, de olykor felesleges pazarlás, ezért jól gondoljuk meg, mit nyomtatunk ki. Hosszú távon egy nagyobb képátlójú és felbontású TFT monitor beszerzése is megtérülhet, egy 22 hüvelykes modellen már egy nagyobb táblázat is áttekinthetõ.

 Mindenki hibázik, különösen dokumentumok ellenõrzésekor. Sokszor ott marad egy elírás, egy rosszul elhelyezett vonal. Adjunk magunknak egy második esélyt és használjuk a nyomtatási elõnézetet, ahelyett hogy kétszer nyomtatjuk ki a szöveget, elõször hibásan, utána pedig javítva. Még jobb, ha egymás dokumentumait ellenõrizzük, saját tipikus hibáink felett ugyanis sokszor elsiklunk.

Jól válasszunk készüléket!

Általános irodai célú nyomtató választásánál számos szempont játszik szerepet, de a nyomtatás volumenét mindenképpen fel kell mérnünk. Ügyeljünk arra, hogy a kiszemelt készülék havi terhelhetõsége elég nagy legyen, de ne haladja meg nagyságrendileg igényeinket.  Ezzel kapcsolatban félrevezetõ lehet, hogy sok adatlapon csak a maximális havi terhelhetõség szerepel, ennek azonban csak alkalmilag tehetõ ki a készülék, folyamatosan nem, mert az meghibásodáshoz és a garancia elvesztéséhez vezethet. 
Általánosan a lézernyomtatókat tartják olcsóbb megoldásnak, de érdemes figyelembe venni, hogy kisirodai szinten az üzleti tintaugaras készülékek (business inkjet)  havi 2500-3000 oldalas terhelésig sokkal kedvezõbb költségeket biztosítanak. 

Sokat megtakaríthatunk áramfogyasztásban, ha azonnal bemelegedõ fixálóegységgel felszerelt lézernyomtatót használunk. A hagyományos fixáló bemelegedése akár egy percig is eltarthat, ezért a nyomtató folyamatosan felfûtve tartja az egységet, ami jelentõs többletfogyasztást jelent. Még alacsonyabban tarthatjuk a villanyszámlát, ha nem hagyjuk lézernyomtatónkat használaton kívül is bekapcsolva. Tintasugaras készülékek esetén az áramtalanítás nem javasolt, szerencsére ezeknek a fogyasztása töredéke a lézernyomtatókénak.


 A mai nyomtatók intelligens takarékos üzemmódja sokkal fejlettebb, mint amit a mintegy 10 évvel ezelõtti generációktól megszokhattunk. Sok modell nem csupán egy féltónusos rácsmintával csökkenti a felhasznált festék mennyiségét, hanem a körvonalakat, kontúrokat megtartva, mértékkel könnyíti a kitöltéseket, mások pedig szelektíven, csak a grafikákból veszik vissza a telítettséget, érintetlenül hagyva a szövegeket.

Kötelezõ a duplex

A mai papírárak mellett alapvetõ szükséglet az automatikus lapfordító, azaz a duplex. Segítségével a papír mindkét oldalára nyomtathatunk, kímélve a környezetet és pénztárcánkat: kevesebb papír fogy, kisebb helyen elfér ugyanaz a dokumentum és ha postáznunk kell az anyagot, akkor is olcsóbban úszhatjuk meg. Szerencsére a környezet terhelésének csökkentése jegyében mind több kisirodai nyomtató is tartalmazza a duplexet.