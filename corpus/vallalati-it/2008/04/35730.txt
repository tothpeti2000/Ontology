Magyarországon is elindította ProSupport támogatási szolgáltatását a Dell

Magyarországon is elindította ProSupport szolgáltatását a Dell. Az üzemeltetési támogatást olyan cégek is igénybe vehetik, amelyek egyáltalán nem rendelkeznek informatikai kompetenciával, a ProSupport keretén belül a Dell ugyanis végfelhasználói támogatást is vállal.




 A Dell világszerte a harmadik legnagyobb a hardverekhez kapcsolódó szolgáltatások terén, pedig a cég csak 2002 óta van jelen ezen a piacon -- hangzott el a cég pénteki sajtótájékoztatóján. A vállalatnál 52 ezer képzett mérnök dolgozik a támogatással foglalkozó csapatokban, az EMEA régióban évente 6 millió incidenst kezelve. A Dell eddig közel 18 millió gépet értékesített a régióban hozzá tartozó támogatási szolgáltatással.

Az informatikai részleggel rendelkezõ ügyfelek számára a ProSupport keretén belül a technikai támogatás és 24 órás szakértõi konzultáció mellett expressz helyszíni szervizt biztosít, valamint akár technikai tréninget is tart a Dell. Az IT-kompetenciát nélkülözõ kis- és középvállalatoknál a végfelhasználók teljes támogatását magára vállalja a cég, és segítséget nyújt egyes szoftverek (pl. Office. Small Business Server, Acrobat, Photoshop) telepítéséhez, használatához is. A ProSupport keretén belül a Dell teljesen magára vállalja a problémák kezelését még akkor is, ha azok nem csak a cég termékeihez kötõdnek -- a mérnökök ilyenkor maguk veszik fel a kapcsolatot a többi gyártóval, így az ügyfének elég egy helyre telefonálni, "egyablakos" kiszolgálást kap. A hívásokat természetesen magyarul beszélõ Dell-munkatársak fogadják. 

Damján Tamás, a Dell Magyarország vezetõje szerint a ProSupport támogatás megkülönböztetõ védjegye, hogy az ügyfelek egyéni igényeikre szabott csomagokat állíthatnak össze attól függõen, hogy a szolgáltatás mely aspektusa -- válaszidõ, adatvédelem, proaktív intézkedések -- a legfontosabb a számukra.