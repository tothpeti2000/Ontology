Piacra dobta nyílt üzleti PC-platformját az AMD

Piacra dobta elsõ üzleti kliensplatformját az AMD. Az Intel megközelítésével ellentétben a vállalat gyakorlatilag csak elõírásokat fektet le, a processzoron kívül a platform bármely összetevõjét szállíthatja harmadik fél is. Az AMD természetesen igyekszik majd saját chipsetjeivel és grafikus processzoraival teret nyerni a piacon, de legfõbb célja processzorüzletének versenyképesebbé tétele az üzleti szegmensekben, és piacrészesedés szerzése a hagyományosan az Intel terepének számító területen.



Kiszámíthatóság kicsiknek és nagyoknak

Ma hivatalosan is bejelentette üzleti célú felhasználásra szánt desktop PC platformjának elérhetõségét az AMD. A Business Class nevet elnyerõ platform kizárólag a processzorok körét határozza meg, akár a chipset és a grafikus chip is lehet más gyártótól származó. Ez a nyílt megközelítés kontrasztban áll az Intelével, mely a processzor mellett a komplett chipsetet, integrált grafikus magot, és saját távfelügyeleti (Active Management Technology) megoldást is szállít vPro platformjához, valamint sajátmárkás alaplapjaival is versenyez partnereivel.

Az AMD jelenleg hét Business Class processzormodellt kínál, melyeket a számsort követõ "B" jelölés különböztet meg. Phenom X4 9600 (2,3 GHz), Phenom X3 8600B (2,3 GHz), Athlon X2 4450B-5400B (2,3-2,8 GHz) és Athlon 1640B (2,8 GHz). A Business Class termékekért némi, mintegy 5 százalékos felárat kell fizetni, cserébe az AMD hároméves garanciát vállalt, és garantálja a most piacra dobott modellek hozzáférhetõségét legalább egy, de akár 2 éven keresztül, míg a családba kerülõ új termékek piacra kerülésüket követõen egy évig biztosan elérhetõek lesznek folyamatosan. A gépparkok késõbbi homogén bõvítése így biztosított a vállalatok számára, ami egyszerûsíti a rendszerképek menedzselését. 


Üzleti desktop platformjával a vállalat nemcsak az olyan vezetõ márkás PC-szállítókat célozza, mint a HP, a Dell, a Fujitsu Siemens vagy a Lenovo, hanem partnerei segítségével a kereskedelmi csatornákon keresztül a kisebb rendszerintegrátorokat is. Ennek megfelelõen Business Class processzorai akár dobozos formában is hozzáférhetõek, valamint a Business Class validált alaplapok is megjelennek a disztribútoroknál és kereskedõknél különféle gyártóktól. Ilyen, az AMD 780V chipsetjére épülõ lapokat már szállít az MSI, az ECS és az ASUS is, késõbb pedig további gyártók is megjelennek majd.

Asztali AMD chipset mellett várható NVIDIA és mobil változat is

A 780V integrált Direct X 10 grafikus magot tartalmaz, mely a 780G-hez képest viszont alacsonyabb órajelen üzemel és nélkülözi az UVD-t (hardveres videodekóderek), több kijelzõt is támogat akár HDCP védelmen keresztül is -- természetesen dedikált, nagyobb teljesítményû videokártyával is bõvíthetõ igény szerint. A 780V akár 12 USB 2.0-s eszközt, 6 SATA 2.0 meghajtót is kezelhet akár RAID tömbbe fûzve. A Business Class chipset támogatja ezenkívül a TPM chipeket és nyílt szabványokra épülõ távfelügyeleti megoldásokat, mint például a DASH. A jövõben NVIDIA chipsettel szerelt alaplapok is várhatóak AMD Business Class minõsítéssel.

A jelenleg folyó negyedévben, hamarosan várható az AMD elsõ mobil platformja, a Puma, melynek szintén lesznek Business Class változatai is. A energiatakarékosságra optimalizált, K8-alapú, 65 nanométeres Griffin processzor az RS780M chipset társaságában üzemel majd, mely a 780G nevû asztali chipkészlet mobil változata. Az RS780M érdekessége a PowerXPress technológia, amely lehetõvé teszi a chipsetbe integrált grafikus vezérlõvel és diszkrét grafikus processzorral egyaránt szerelt noteszgépek számára, hogy újraindítás nélkül váltsanak a grafikus vezérlõk között. A Puma szintén képes DASH-alapú távfelügyeletet támogatására. 