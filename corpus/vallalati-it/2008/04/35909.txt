Saját irat- és dokumentumkezelési portfoliót épít a HP

Az ausztrál Tower Software felvásárlásával teljes irat- és dokumentumkezelési portfoliót épít ki a HP. A magánkézben levõ, 240 fõt foglalkoztató vállalat bekebelezését még márciusban jelentette be a HP, a nem nyilvános értékû tranzakció a tervek szerint májusban zárulhat le.



Business Information Optimization

Bukits Róbert, a HP szoftverüzletágának hazai vezetõje elmondta, a HP választása azért esett a Towerre, mert technológiai és termékportfoliója kiegészíti a HP-ét. A két cég már régóta partneri kapcsolatban mûködött, így várható lépés volt a HP részérõl, hogy "házon belülre" hozza a Towert és annak tevékenységét.  További érv a cég mellett, hogy az egyik legrégebbi szereplõ ezen a speciális piacon, 22 év tapasztalattal. A Towernek a világ 32 országában összesen 1000 ügyfele és közel 800 ezer felhasználója van.

A HP-nél létrejövõ BIO (Business Information Optimization) üzletághoz a Tower felvásárlásával megszerzett dokumentumkezelési megoldások mellett a HP-nál korábban is meglevõ termékek is tevékenységek is tartoznak majd, beleértve a NeoView adattárház platformot, illetve az adatmentési, adattárolási szoftvereket (pl. Data Protector). Bukits elmondása szerint már rövid távon is várható, hogy a HP-n belül szoros együttmûködés kezdõdik a nyomtatási és képalkotási részleggel, így a cég az irat- és dokumentumkezelés teljes folyamatára komplett megoldást tudjon kínálni, a szkenneléstõl kezdve a feldolgozáson át egészen az archiválásig.

Nem új terület a HP számára


 A HP már korábban is számos projektben vett részt, amelyek dokumentumkezelési megoldások bevezetésére, üzemeltetésére vonatkoztak, azonban a cég eddig technológiai partnereire támaszkodott -- mondta el Buktis Róbert. A Tower technológiáján alapuló saját portfoliót enagyjából az EMC Documentum, vagy az IBM (FileNet) megoldásainak szintjére pozícionálja a HP. A megcélzott ügyfelek a legnagyobb vállalatok, illetve központi közigazgatási intézmények lehetnek.

Hogy az elsõ hazai, saját technológián alapuló projektek mikor indulhatnak el, azt egyelõre nem tudni, hiszen a Tower-termékeket még lokalizálni és minõsíttetni kell. Bukits elmondása szerint a dokumentumkezelési megoldások hazai piaca  mintegy 10 millárd forintra tehetõ, és folyamatosan bõvül, éveste mintegy 30 százalékos a növekedés. A HP erõssége a felhalmozott tapasztalat lehet, a Tower több mint versenyképes technológiája, valamint az, hogy a HP teljes platformot tud a dokumentumkezelési rendszer mögé állítani, a szükséges szerverekkel, tárolókkal, mentõegységekkel, amelyek nélkül egy ilyen rendszer elképzelhetetlen. Nem hagyható figyelmen kívül az sem, hogy a piacon érdekelt cégek közül a HP rendelkezik a legszélesebb parneri körrel.