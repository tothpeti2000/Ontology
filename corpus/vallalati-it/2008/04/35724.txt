Kritikus réseket foltoz a Windowsban és az Internet  Explorerben az áprilisi patch kedd

Új hónap, újabb patch kedd: áprilisban öt kritikus és három fontos besorolású biztonsági frissítést tesz közzé a Microsoft, valamint további nyolc nem biztonsági update is érkezik, derül ki az elõzetes értesítésbõl. A foltozások a februári masszív frissítésekhez képest kevesebb szoftvert érintenek, ugyanakkor az összes jelenleg támogatott Windows és az Internet Explorer is frissítésre szorul, valamint többek között néhány Office komponens is.



Az öt kritikus besorolású frissítés mindegyike távoli kódvégrehajtást tesz lehetõvé a Windows, az Internet Explorer vagy a Microsoft Project valamilyen sebezhetõsége révén. Különösen súlyos rést vagy réseket foltozhat majd a Bulletin 2, mely az összes ma támogatott Windows-verziónál kritikus osztályzatot kapott, kezdve a Windows 2000 SP4-tõl egészen a Windows Server 2008-ig, mely már a Vista SP1-gyel közös kódbázissal dolgozik -- vagyis a Vista SP1 is tartalmazza a rést.


A Bulletin 5 az Internet Explorer 5-7-es verzióit frissíti, melyek szintén az összes platformon kritikus sebezhetõséget tartalmaznak, míg a Bulletin 3 a Vistát megelõzõ Windows-verziók mindegyikénél foltoz a VBScript komponensben egy vagy több kritikus besorolású rést. Gyakorlatilag az összes Windowst érinti a további három Windows-frissítéscsomag is, ez alól a Server 2008 kivétel a spoofing támadást kivédõ Bulletin 6 esetében. A Windowson kívül frissítésre szorul a Project és az Office Visio komponense.

A biztonsági frissítéseken kívül, melyek technikai részletei várhatóan magyar idõ szerint kedd éjjel, vagy szerda hajnalban kerülnek fel a Microsoft Security Vulnerability Research & Defense blogjában, a vállalat öt további magas prioritású, nem biztonsági frissítést tesz közzé majd a Windows Update és Windows Server Update rendszereken keresztül, további hármat pedig a Microsoft Update és Microsoft Server Update szolgáltatásokon.  A Microsoft áprilisi elõzetes biztonsági értesítése további részletekkel itt olvasható.