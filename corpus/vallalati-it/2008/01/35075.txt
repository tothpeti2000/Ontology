HP, Sun: az IBM csak a hangulatot kelti az Itanium és az UltraSPARC körül

Alapvetõ tényeket nem vesz figyelembe az IBM, mikor a Power riválisainak életképességét támadja -- így lehetne összefoglalni a HP és a Sun Microsystems reakcióját a Kék Óriás egyik alelnökének múlt heti kijelentésére. Az Itanium és UltraSPARC processzorcsalád fejlesztései egyaránt több generációra elõretekintve folynak, erõsítették meg a cégek, így a vezetõ bizonytalanságkeltése nem megalapozott. 





Az Intel Itaniumnak legfeljebb öt éve van hátra, a Rock pedig a Sun utolsó elszánt próbálkozása, adott hangot véleményének Scott Handy, a néhány éve még itaniumos gépeket is forgalmazó IBM egyik veterán alelnöke, aki jelenleg a vállalat nyílt forráskódú tevékenyésgeiért felel. Handy szerint a rivális architektúrák mögött nincs meg a kellõ gazdaságossági alap, így mindkét cég kihátrálni kényszerül majd belõlük. Ezzel szemben az IBM Power-architektúra használata kiterjedt, például az összes új játékkonzol PowerPC-alapokra épít. Handy nem az elsõ az IBM rangos alkalmazottai közül, aki hasonló módon megtámadta egyik riválisát: Frank Soltis vezetõ mérnök két éve már pedzegette a nyilvánosság elõtt, hogy a Sunnak fel kell hagynia a processzorfejlesztéssel.

Itanium: öt generáció elõre

"A termékterven jelenleg öt generációt látunk elõre Itanium processzorokból" -- közölte lapunkkal Birnbauer Péter, a HP Magyarország üzletkritikus szerverekért felelõs termékigazgatója. Hozzátette, hogy a befektetések védelme kiemelt szempont a HP fejlesztéseiben. A publikusan ismert terméktervek alapján az Intel az idén év végére ígért négymagos, teljesen új infrastruktúrát igénylõ Tukwila mellett Poulson kódnéven fejleszti a már új mikroarchitektúrát implementáló következõ generációt, valamint már az azt követõ Itanium chip is körvonalazódik. A Poulsonnal az Intel igyekszik felzárkóztatni az Itanium processzorcsaládot, így a 45 nanométeres gyártástechnológia átugrásával 32 nanométeren kerül megvalósításra. A Poulson "ultrapárhuzamos" mikroarchitektúraként szerepel a termékterveken, mely kompatibilis lesz a Tukwila-szerverekkel.


Az igazgató elmondta, hogy a hazai piacon például egyáltalán nem tapasztalják a Power5- és Power6-alapú rendszerek fölényét.  "Nem érezzük a p5 és a p6 átütõ elõnyét, mert a jelenlegi [Itanium-alapú] eszközök rugalmassága és ereje tökéletesen megfelel az igényeknek. "Az Integrity kétszámjegyû piacrészesedésbeli növekedést mutat fel itthon is, tökéletesen ellensúlyozva a klasszikus RISC-rendszerek (PA-RISC, Alpha) migrációját."

Birnbauer rámutatott arra is, hogy a HP Integrity szerverei a piac sokkal nagyobb szeletét lefedik, mint az IBM System p rendszerei, ugyanis a HP-UX 11i és OpenVMS mellett teljesértékû Windows és Linux-környezeteket is képesek futtatni.  Integritykre tavaly már több mint 13 ezer alkalmazást minõsítettek a különféle operációs rendszereken. A HP mellett ráadásul világszerte számos szervergyártó szállít Itanium-alapú gépeket, köztük a Fujitsu Siemens, az SGI, a Bull, NEC, Hitachi vagy a Unisys is. Az Itanium-alapú gépek forgalma az IDC adatai szerint a tavalyi harmadik negyedévben megközelítette a Power-rendszerek értékének kétharmadát, ami nagyjából 20 százalékponttal magasabb az egy évvel korábbinál.

Rock solid

A Sun részérõl szintén megerõsítették, hogy gõzerõvel folynak a jövõbeni rendszerek fejlesztései. A HWSW egy magát megnevezni nem kívánó forrása elmondta, hogy a jelenleg validáció alatt álló Rock utódja, a Rock+ elektronikai tervezése már megkezdõdött 45 nanométeres csíkszélességû gyártástechnológia alkalmazásával, az ezt követõ generáció alapjainak lefektetése pedig már folyik, vagyis a következõ évtizedbe átnyúlnak a Sun jelenlegi fejlesztései. Az IBM publikus termékterve kapcsán érdemes megjegyezni, hogy azon egyelõre a következõ évtized elejére várható  Power7 szerepel csak.

A "nagygépes" fejlesztési irány mellett a Sun a Niagarával létrehozott vonalat sem hanyagolja -- erõsítette meg forrásunk. A hamarosan debütáló, SMP-képes UltraSPARC T2 (kódnéven Victoria Falls) utódjának is folyik már az elektronikai implementációja, valamint az azt követõ design magasszintû tervezése is elkezdõdött. A Niagara-vonallal a Sun célja az x86-os rendszerekkel által veszélyeztetett vagy már nagyrészt elvett területek megtartása, és részben visszaszerzése. A masszívan párhuzamos architektúra leginkább tranzakcionális környezetben remekel, ahol nagyszámú, egyidejû kérést kell kiszolgálni, egyenként alacsony számítási igénnyel.

Az IBM sem kivétel

Handy bár szándékosan bizonytalanságot akart kelteni riválisainak ügyfelei körében, felvetése a gazdaságossági nyomásról messze nem alaptalan. A nagyteljesítményû processzorok tervezésének fokozódó komplexitása következtében a fejelsztési büdzsék is meredeken emelkednek, és ma már a több százmillió dolláros szinten járnak -- és ez még csak a processzor. A chipsetek, szerverek tervezése és kitesztelése további százmilliókat emészthet el, miközben a megcélzott piac az elmúlt években folyamatosan olvad, és elõrejelzések szerint ez tovább folytatódik. A Gartner becslése szerint a UNIX-rendszerek globális forgalma tavaly 16-17 milliárd dollár közé esett, és ezt a szintet nagyjából tartja a következõ évek során. 

Az Itanium, Power és UltraSPARC processzorcsalád az úgynevezett kritikus rendelkezésre állású rendszerek piacát célozzák, mely évente mintegy 25-28 milliárd dollárt tesz ki. A teljesítmény mellett a megbízhatóságra, vagyis az adatkorrupció elkerülésére is nagy hangsúlyt fektetõ prémium processzorokon realizálható bruttó nyereség 3-5 milliárd dollárra közé tehetõ, tekintve, hogy a gyártási költség 100-200 dollár közé esik, miközben az átlagos eladási ár több ezer dollár. A kritikus feladatokat ellátó rendszerek ma túlnyomó többségében az x86-os gépek által el nem foglalt RISC- és CISC-konfigurációkból, valamint az Itaniummal immár az EPIC-bõl (IA-64) állnak.

A gazdaságossági erõk természetesen az IBM-et sem kerülhetik el. A vállalat láthatóan egyre több technológiát oszt meg a különbözõ szervercsaládok között, a System i már Power-alapokra tért át, míg a System z mainframe-ek következõ processzora hasonló megoldásokat alkalmaz, mint a Power6. Az Apple elkerülhetetlen x86-osra váltásával az IBM ráadásul nem rég elvesztette legnagyobb Power-ügyfelét, melyet nem kompenzálhat a PlayStation 3, Xbox 360 és Wii processzorainak megtervezése -- mely megbízásokat kétségtelenül kutatás-fejlesztési költségeinek terítése érdekében nyert el.