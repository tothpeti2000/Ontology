Az olajárrobbanás miatt nõhet a tintasugaras kellékanyagok ára is

Évek óta örvendetes trendnek lehettünk tanúi: folyamatosan csökkentek a tintasugaras kellékanyag-árak. Sajnos úgy tûnik, hogy az olajárak emelkedése még ide is begyûrûzik és hamarosan megtorpanhat az árcsökkenés, illetve emelkedés is várható. A világ egyik legnagyobb tintagyártója, a Sun Chemical nyilatkozata alapján a negatív hatásra a pigment-alapú festékek esetében számíthatunk.





 A nyersanyagok árának illetve a szállítási költségek és energiaárak emelkedésére hivatkozva a Sun Chemical Corp pigment-részlege bejelentette, hogy a pigmentanyagok árait 10-30 százalékkal emeli nemzetközi szinten. Az áremelés július elsejével lép hatályba.  A földgáz és olaj árának hiperinflációja drámai növekedéshez vezetett az energia, a nyersanyagok és a fuvarozás árában, emelte ki nyilatkozatában Myron Petruch, a Sun Chemical cég Performance Pigments részlegének elnöke.


 Ráadásul a Kínából és Ázsia egyéb területeirõl származó pigmentanyagok és résztermékek, alkotóelemek árában is emelkedés állt be, még megelõzõleg. Az árak gyorsabban és nagyobb mértékben növekedtek, mint az elmúlt 30 év során eddig bármikor. A cég képviselõje nem lát közvetlen módot az áremelkedés kiküszöbölésére, ugyanakkor a Sun Chemicals továbbra is keresi az árteher ellensúlyozásának módját a termelés optimalizálásával, termelési költségek csökkentésével. 

 A jelenlegi árnövekedés a 2008. februárjában bejelentett elõzõ áremeléssel együtt a pigment-alapanyagok minden formáját érinti majd. Várható, hogy ez elõbb-utóbb megmutatkozik majd mindenféle kellékanyagban, mely ilyen részecskéket tartalmaz. Érintettek tehát a nagy formátumú, kültéri anyagokat készítõ nyomtatók üzemeltetõi, de sok asztali nyomtató tulajdonosa is. Pigment tintákkal dolgoznak az Epson és Brother tintasugaras készülékek és némely monokróm Canon és HP tinták is érintettek a kérdésben. Tekintettel arra, hogy az emelkedés globális, az utángyártott, alternatív kellékanyagok áraiban is növekedést indukálhat. 