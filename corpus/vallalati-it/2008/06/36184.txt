Egyszerûen használható biztonsági szoftverek kisvállalatoknak a Trend Micrótól

A Trend Micro bejelentette "Worry-Free" termékcsaládjának új tagjait: a Worry-Free Business Security 5.0 kisvállalati biztonsági megoldást, valamint az e-kereskedelmi vállalkozásoknak szánt Worry-Free SecureSite-ot. A Worry-Free megoldásokkal a Trend Micro célja, hogy minimális IT-szakértelemmel használható biztonsági csomagokat nyújtson az ügyfelek számára.



A Worry-Free Business Security 5.0 Standard a PC-ket, az Advanced változat pedig a Microsoft Small Business Servert és Exchange Servert is védi a kártevõktõl, spamektõl, illetve az internet felõl érkezõ támadásoktól. Utóbbi megoldás tartalomszûrõt és az azonnali üzenetküldõ hálózatokat védõ komponenst is tartalmaz.  Notebookok esetén a Worry-Free Business Security 5.0  helyfelismerési szolgáltatása automatikusan módosítja a laptopok biztonsági beállításait attól függõen, hogy a felhasználó az irodából vagy azon kívülrõl (pl. otthonról vagy nyilvános hot spotról) kapcsolódik a hálózatra.

A Worry-Free Business Security 5.0 a Worry-Free Remote Manager segítségével akár távolról is felügyelhetõ, karbantartható, így az ezt választó kisvállalatok akár külsõ, szakértõ cégre is rábízhatják. "A Trend Micro a kisvállalkozások számára nem egyszerûen olyan megoldásokat szeretett volna létrehozni, amelyek kiváló védelmet biztosítanak, hanem amelyek könnyen használhatóak, és kevés felügyeletet igényelnek" -- foglalta össze a Worry-Free család fejlesztése mögött álló elgondolást Steve Quane, a Trend Micro kis- és középvállalati részlegének vezérigazgatója.


Az üzemeltetett szolgáltatásként elérhetõ Worry-Free SecureSite a webáruházak számára készült, akiknek üzletmenete mellett a hírneve is azon múlik, hogy az oldaluk folyamatosan elérhetõ és biztonságos maradjon. A SecureSite nem csak védi az online vásárlók hitelkártyaszámait, jelszavait és más fontos digitális adatait, hanem a Trend Micro fenyegetésekkel foglalkozó szakértõi a fenyegetések elhárításában, a biztonsági rések "betömésében" is segítséget nyújtanak.