A Linux közösségnek adja a Tru64 fájlrendszer forráskódját a HP

Megnyitotta a a Tru64 UNIX fájlrendszerének forráskódját a HP, jelentette be a vállalat hétfõn. A kódot GPL v2 licenc alatt teszi közzé, és kifejezetten a linuxos közösség számára ajánlja fel, hogy hozzásegítse a nyílt forrású platformot egy magas megbízhatóságú fájlrendszerhez.



Az AdvFS kódjának adományozásával, ahogyan a HP fogalmaz, a Linux közössége egy olyan alaphoz jut, melyet a Linux fájlrendszerének fejlesztéseihez felhasználhat. Az AdvFS, vagyis az Advanced File System több mint 16 éve áll szolgálatban nagyvállalati környezetekben. A HP szerint az AdvFS képességeinek integrálása felgyorsítja a Linux nagyvállalati adoptációját, aminek a vállalat aktív részese akar lenni. A HP a világ vezetõ x86-os szerverszállítójaként valamint az Integrity révén a legnagyobb linuxos szállító is, az IDC adatai alapján az elsõ negyedévben a platform bevételeinek 38,6 százalékát tudhatta magáénak, míg a szállítások 36,4 százalékát.


A Tru64 UNIX és az AdvFS a Compaq több mint 5 évvel ezelõtti felvásárlásának hagyatéka. Az eredeti elképzeléssel ellentétben az AdvFS-t nem portolta a cég HP-UX-ra, mivel késõbb a Veritas fájlrendszer mellett döntött.  Az Alpha rendszereken futó Tru64 egy kifuttatott, még támogatás alatt álló platform, az utolsó rendeléseket tavaly áprilisban vette fel a HP. Az IDC becslése szerint mintegy 150 ezer AlphaServer található világszerte éles üzemben, és átlagosan 6-7 évig lesznek még használatban. A Tru64-felhasználók jellemzõen háromféle migrációs utat választanak: Linux/ProLiant, Linux/Integrity vagy HP-UX/Integrity, attól függõen, hogy teljesítmény, RAS (megbízhatóság, rendelkezésre állás) és funkcionalitás szempontjából milyen igény jelentkezik, mondta el az Alpha nyugdíjazásakor a HWSW-nek Birnbauer Péter, a HP Magyarország üzletileg kritikus szerverekért felelõs termékmenedzsere. Tekintve az Alpha-bázis jellegét, az ügyfelek többnyire az HP-UX környezetet preferálják, tette hozzá.

Bár egy elavuló félben lévõ technológiáról van szó, felmerül a kérdés, hogy a HP miért nyitja meg az AdvFS-t a Linux elõtt, ezzel támasztva konkurenciát többek közt a HP-UX számára is. Amellett, hogy igyekszik pozitív képet kialakítani magáról az erõs elkötelezettséget mutató és véleményformáló nyílt forráskódú közösség elõtt, talán éppen ez a hosszútávú célja a vállalatnak: ha alternatívát kell nyújtani a UNIX-okra a Linuxszal, akkor azt tegye a HP, ne kritikus rendszerek többi szállítója, az IBM, a Sun Microsystems vagy a Fujitsu Siemens. Az AdvFS forrása mellett dokumentációt és tesztelõ eszközöket is rendelkezésre bocsát a HP a http://advfs.sourceforge.net oldalon. 