Tucatnyi nyomtatójának biztonsági rését foltozta be a HP

Súlyos biztonsági rést foltoz be az a szoftverjavítás, melyet a múlt héten adott ki hálózati üzemmódban is használható nyomtatóihoz és multifunkciós berendezéseihez a HP. A készülékek beágyazott operációs rendszerének frissítésére szakértõk szerint egyelõre kevés figyelmet fordítanak a vállalati felhasználók, pedig a tét nagy: a bizalmas, szkennelt vagy kinyomtatott dokumentumok könnyen illetéktelenek kezébe kerülhetnek, ha nem védik megfelelõen az eszközt.



Az októberben felfedezett biztonsági rés összesen tíz LaserJet és két Color LaserJet modellt, valamint egy dokumentumszkennert érint, a hibát kijavító firmware-frissítést múlt szerdán tette közzé a gyártó. A sérülékenységet jelentõ Digital Defense szerint a támadók az érintett modellek webalapú interfészének hibáját kihasználva kiolvashatják és megváltoztathatják az eszköz konfigurációs beállításait, illetve hozzájuthatnak a gyorsítótárban tárolt adatokhoz, azaz lényegében teljes hozzáférést kapnak a korábban kinyomtatott vagy beszkennelt dokumentumokhoz.


A nem megfelelõen védett nyomtatók nem csak a bizalmas információk kiáramlásának "szelepei" lehetnek, hanem a crackerek hídfõállásai is: a nyomtató rendszerébe bejutva a támadók feltérképezhetik a vállalati hálózatot, majd a megszerzett információk birtokában további támadásokat indíthatnak.

Szakértõk szerint a vállalatok mindmáig nem fordítanak elegendõ figyelmet a hálózatba kötött nyomtatók és más dokumentumkezelõ eszközök védelmére, mely egészen addig, amíg csak a konfigurációs beállításokhoz férnek hozzá a támadók, nem jelent komoly veszélyt, néhány készülék azonban saját memóriájában vagy merevlemezén is tárolja a kinyomtatott dokumentumokat, ami viszont komoly adatbiztonsági aggályokat vethet fel. A cégeknek így a telepítés során ajánlott odafigyelni arra, hogy a készülékek mindegyike hasonló konfigurációban, hasonló portokon kommunikáljon, így az ettõl eltérõ forgalom egyrészt detektálható, másrészt szûrhetõ, hálózati vagy behatolásvédelmi eszközzel.

Természetesen emellett fontos az eszközökön futó szoftverek (firmware-ek) rendszeres frissítése, melynek legalább akkora a jelentõsége, mint a számítógépeken futó operációs rendszerekre kiadott javítások telepítésének. A most megjelent biztonsági javítások mielõbbi telepítésére hívja fel a figyelmet a HP is, mely terméktámogatási weboldalán tette közzé az érintett készülékek listáját, a hozzájuk készült a firmware-frissítések elérhetõségét, valamint a telepítési útmutatót.