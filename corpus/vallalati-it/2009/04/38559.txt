Symantec: senki ne vegyen több tárolót, használja ki jobban a meglevõeket!

Alig pár napja vette át hivatalosan a Symantec kormányrúdját Enrique Salem, az orlandói Storage Networking World konferencián máris  sokkolta a megjelenteket.



Nem a kapacitásbõvítés, hanem a meglevõek kihasználása a cél

Salem szerint a vállalatoknak le kellene állnia az adattárolási kapacitásuk mértéktelen bõvítésével és inkább a már rendelkezésre álló helyet kellene okosan hasznosítaniuk. Nem a ROI-ra, vagyis a return on investmentre, a megtérülésre kellene koncentrálniuk, hanem a ROY-ra, a return on yesterdayre, vagyis hogy a meglevõ eszközikbõl mit tudnak kihozni. Salem érvelése némileg érthetõ annak fényében, hogy a Symantec a Veritas felvásárlásával az adattárolási szoftverpiac egyik vezetõjévé vált.

"Az üzenetem a következõ: ne vegyenek több tárolót. Jól hallották. Ne vegyenek tárolót" -- mondta a konferencián Salem. "Hogyan? Elõszöris csökkentsék a tárolt adatok mennyiségét és tegyék a tárolóikat rugalmasabbá, hatékonyabbá." A tárolókapacitás hatékony menedzselésével, a thin provisioning alkalmazásával, az adat-deduplikáció bevezetésével, valamint intellignes archiválással nincs szükség annyi tárolóra.


 A cég szerint a legtöbb felhasználó a rendelkezésére álló tárkapacitásnak mindössze 15-35 százalékát hasznosítja, a többi kihasználatlanul áll, például mert csúcsidõszakra tartogatják, de az is lehet hogy valamiért elérhetetlen, vagy egyszerûen mindenki megfeledkezett róla. A kihasználatlan kapacitást birtokolni viszont költséges, a tárolók mûködtetéséhez és hûtéséhez szükséges energia egyre többe kerül.

Sokat lehet spórolni

"Volt egy ügyfelünk aki arra panaszkodott, hatalmas információs robbanást kell kezelnie. Úgy becsülte, tárolókapacitásának 50 százalékát használja ki, de mi kiderítettük, csupán 20 százalékot" -- mondta Salem. "Olyan adattárolás-felügyeleti megoldásokra van szükség, amelyek több platformon mûködnek és átfogó képet adnak arról, milyen tárolókapacitá áll rendelkezésre, és ebbõl mennyi van kihasználva." 

Salem persze pozitív példát is hozott a hallgatóságnak. Elmondása szerint egy pénzügyi szolgáltatónál mindössze 12 százalékát használták a rendelkezésre álló tárkapacitásnak, ezt két év alatt 41 százalékra tudták feltornázni a Symantec segítségével -- eközben nem vásároltak új tárolóberendezéseket, amivel 70 millió dollárt takarítottak meg. "Ha a mostani idõkben boldog pénzügyi vezetõket akarnak látni, mondják meg nekik, több millió dolláros spórolási lehetõséget találtak."

Persze nem a Symantec az egyedüli vállalat, amelynek rátermett tárolófelügyeleti megoldásai vannak. Az IDC felmérése szerint a vállalat csak a második helyezett (18,3%) a storage szoftverek picán az EMC (26%) mögött.