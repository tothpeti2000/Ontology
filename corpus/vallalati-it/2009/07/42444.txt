A Microsoft szerint nem lehúzás, hogy Európában drágább a Windows 7

Európában jóval drágább lesz a Windows 7 mint az Egyesült Államokban, egyes esetekben a különbség 50 százaléknál is több lehet. A Financial Times múlt heti cikke szerint a háttérben az az eljárás áll, amely az Internet Explorer integrálása miatt indított a Microsoft ellen az Európai Bizottság, azonban a szoftvercég alelnöke, Bill Vegthe határozottan tagadta, hogy  az ügynek köze lenne a szoftver árához.
Az európai vevõk többet fizetnek
Amint arról a HWSW is beszámolt, a Windows 7 Professional és Ultimate változatai ugyanannyiba kerülnek majd mint a Vista Business és Ultimate, elõbbi teljes verziója 309 euróért, az upgrade 285 euróért kapható, az utóbbi teljes dobozos termékként 319 euróért, upgrade változatban 299 euróért vásárolható meg. A Home Premium ára változott egyedül a Vistához képest, a teljes verzió ára 199 euróra csökken, az upgrade pedig 119 euró lesz. Fontos, hogy mivel a Windows 7-bõl kikerült az Internet Explorer, ezért az upgrade változat vásárlói sem frissíthetik korábbi operációs rendszerüket "helyben", mindenképp teljes újratelepítésre van szükség.
A Microsoft 2009. december 31-ig az upgrade változatok áráért teszi elérhetõvé a teljes dobozos Windows 7E (E = Európa) változatokat. A szoftver azonban még így is jóval drágább mint az Egyesült Államokban, ahol a teljes dobozos Home Premium 199 dollárba, a Professional 299 dollárba, az Ultimate pedig 319 dollárba kerül, az upgrade-változatok pedig rendre 119 dollárt, 199 dollárt és 219 dollárt kóstálnak.

Elõrendelési akcióban még ennél is olcsóbban hozzá lehet jutni a Windows 7-hez, a Home Premium 49, a Professional 99 dollárért kapható július közepéig. Európában is indított hasonló akciókat a Microsoft, itt július közepétõl augusztus közepéig tart az akció, de az árak magasabbak, Nagy-Britanniában a Home Premium például 79 fontba kerül így, ami 130 dollárnak felel meg, azaz közel háromszor annyiba mint az USA-ban.
Nettó és bruttó
Az USA-ban még a legdrágább Windows 7-változat, a teljes dobozos Ultimate is csak 220 euróba kerül, alig többe annál, amennyit az európai vásárlók a teljes Home Premiumért fizetnek. A Microsoft szerint azonban az európai és amerikai árakat nem lehet összehasonlítani, mivel az Egyesült Államokban érvényes árak nettó, azaz forgalmi adó nélküliek, míg az európai árak már tartalmazzák a forgalmi adót. Az USA-ban államonként más a forgalmi adó, de átlagosan 8 százalék körül van, míg az európai országokban ennél jellemzõen magasabb, Magyarországon például mától (újra) 25 százalék.
Az informatikai piacon nem szokatlan, hogy Európában jóval többe kerül ugyanaz a termék mint az Egyesült Államokban, a gyártók rendszeresen úgy árazzák be a termékeiket, hogy az öreg kontinens vásárlói ugyanannyit fizetnek euróban mint az amerikaiak dollárban.