Az SGI továbbra is elkötelezett az Itanium mellett

Rezgõ elkötelezettség
A HPCwire egy múlt heti cikke az SGI termékmarketing-igazgatója, Geoffrey Noer alapján írta meg, hogy a vállalat következõ generációs osztott memóriás szuperszámítógépes rendszere, az Ultraviolet már kizárólag x86-os alapokra épít. Noer elmondása alapján az Ultraviolet az Intel Nehalem-EX chipjeire, vagyis a négy- vagy többutas rendszerekbe szánt Xeonokra fog épülni. Ezekre a felvetésekre reagált blogján Mark Barrenechea, az SGI-t idén tavasszal felvásárló, majd két hónapja a nevét is felvevõ ex-Rackable Systems elnök-vezérigazgatója.
Barranechea leszögezi, az SGI teljességgel elkötelezett az Itanium irányában, és várhatóan még hosszú éveken át értékesíteni fog Itaniumra épülõ Altixokat, valamint hogy az Ultraviolet rendszerek Itaniumot és Xeont is alkalmazni fognak. A vezérigazgató ráadásul hozzátette, hogy az Itanium fejlesztési terve "érdekesnek és impozánsnak tûnik" a következõ évek során -- annak ellenére, hogy az Itanium fejlesztéseinek fókusza elfordult a HPC-kódoktól, és a kereskedelmi alkalmazásokra koncentrál. A blogbejegyzésben azonban Barranechea elejti, hogy vállalata számára az elsõdleges prioritást a Xeon-alapú Ultraviolet V1 kifejlesztése jelenti, követve a vevõi igényeket.
A spekuláció megalapozottnak tûnhet annak fényében, hogy a Tukwila kódnéven ismert, következõ generációs négymagos Itanium újabb egy évet csúszik, így nagyjából egyszerre jelenik meg a nyolcmagos Xeonnal. Bár az utasításarchitektúrának és a processzormagok felépítésének köszönhetõen az Itanium kapacitása jellemzõen jóval hatékonyabban aknázható ki, a számításintenzív mûszaki-tudományos HPC-kódok túlnyomó többsége alatt vélhetõen nem lesz képes felvenni a versenyt házon belüli x86-os riválisával,  a fele annyi mag és alacsonyabb várható órajel alapján nyers lóerõkben a Xeon csúcskapacitásának 40 százalékára lesz képes.

A Nehalem EX, vagy másként Beckton kódnéven ismert chip 8 magot integrál egyetlen szilíciumra, magonként kétszálú Hyper-threadinggel, a csúcsváltozatok L3 tárának mérete 24 megabájt lesz. A Beckton akár 8 foglalatig, vagyis 64 magig képes addicionális chipset nélküli, úgynevezett "glueless SMP" skálázódásra. Az Ultraviolet célja, hogy egyetlen osztott memóriás rendszerképet több száz foglalatig, több ezer magig és több száz terabájt memóriáig tudjon skálázni az Intel QuickPath összeköttetéseket alkalmazó processzorokkal.
Utolsó elõtti dobás
A meghatározó processzorcsaládok közül a legtöbb PR-katasztrófa és a legnegatívabb megítélés virtuális díját valószínûleg az Itanium vinné el. A rossz ómennel már 2001-es megjelenésekor is több mint egyéves késésben lévõ, és elsõre csalódást keltõ architektúra folyamatos csúszásokat és a terméktervek megváltoztatását szenvedte el. A Madison kódnéven ismert kétmagos Itanium kereskedelmi elterjedése máig tisztázatlan mûszaki problémák hatására lényegében egy évet csúszott az eredeti elképzelésekhez képest, majd ennek hatására a négymagos Tukwila -- mely eredetileg egy nyolcmagos projektként indult -- is csúszást szenvedett. A 65 nanométeres Tukwila lényeges újítása nem a magok mikroarchitektúrájában, hanem a Nehalemmel megismert QuickPath-alapú új infrastruktúrában keresendõ, mely hatalmas lökést ad az Itanium teljesítményének.
Ekkora extra idõ úgy tûnt, elegendõ lesz arra, hogy sínre kerüljön az Itanium-program . Egészen az év elejéig, mikor a várva várt Tukwila-rendszerekrõl semmi hír nem érkezett, az Intel ugyanis csendben tavaly õsszel 2009 közepére csúsztatta a megjelenést, hogy az FB-DIMM mellett megoldja a DDR3 támogatását is. Néhány héttel ezt követõen azonban már 2010 elejérõl beszélt a vállalat, ugyanis összefésülte a következõ generációkat képviselõ Poulson és Kittson projektekkel annak érdekében, hogy teljesen platformkompatibilisek legyen azokkal, valamint más átvett technikákkal javítson skálázódásán -- ezek az információk szivárognak legalábbis minden forrásból. Mindenesetre úgy tûnik, az Intel ezúttal tudatosan vállalta fel az újabb fiaskót, annak érdekében, hogy középtávon javítson az Itanium piaci versenyképességén. Ennek elhatározásában segíthetett az is, hogy a nagyvállalati rendszerekre fordított kiadások a dotkom válság óta nem látott mélységekbe zuhantak, a Tukwila egy gazdasági válság kellõs közepén landolt volna.
Ezekkel elméletileg éppen az olyan szerverszállítók helyzetét könnyíti meg az Intel, mint amilyen az SGI is, melyet rendkívül érzékenyen érintett az Itanium romló versenyképessége, mindez azonban nem segít azon, hogy a késés tovább ront az Itanium egyébként is sok sebbõl vérzõ hitelességén. A nem publikus elképzelések szerint a Tukwila csak megalapozza az Itanium következõ generációs infrastruktúráját, melybe a Poulson már készen beleülhet, így akár mindössze egy évvel is követheti a Tukwila megjelenését. A 45 nanométert átugró, és 32 nanométeres csíkszélességen készülõ Poulson valószínûleg a legutolsó dobása az Intelnek, hogy visszaszerezze az Itaniumba fektetett bizalmat.	     
                  
                  
                  
                   