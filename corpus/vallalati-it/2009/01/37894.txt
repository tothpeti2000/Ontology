Márciusban nyit a RIM saját alkalmazás-piactere, a BlackBerry Application Storefront

Pár hónapon belül a BlackBerry okostelefonokat gyártó kanadai Research in Motion (RIM) is megnyitja saját alkalmazás-piacterét, ezzel csatlakozva az Apple és a Google hasonló kezdeményezéseihez. A BlackBerry Application Storefrontra szokás szerint egyedi fejlesztésû alkalmazások kerülhetnek, melyekért fizetni kell majd, a bevételek nagy részét pedig visszajuttatják a készítõknek.



Az elõzetes terveknek megfelelõen márciusban megnyílik a RIM saját telefonjaihoz, így köztük a jelenleg legnépszerûbb Bold és Storm modellekhez fejlesztett alkalmazásokat tartalmazó szoftver-piactér, a BlackBerry Application Storefront, melyre a hét elejétõl lehet feltölteni az elsõ, BlackBerry okostelefonokkal kompatibilis programokat. A piactérrõl elõször tavaly októberben nyilatkozott a vállalat, kiemelve, hogy a szoftveráruház elsõdleges célja a BlackBerry felhasználók által gyakran használt alkalmazások rendszerezése, a fejlesztõk ösztönzése, ezzel együtt a platform népszerûsítése.


BlackBerry Storm

A BlackBerry Application Storefront mûködési modelljérõl egyelõre kevés nyilvános információ áll rendelkezésre, és míg például az Apple fenntartja magának a jogot, hogy azokat a szoftvereket eltávolítsa az iPhone App Store-ból, melyek kifejezetten sértik üzleti érdekeit, a RIM csak annyit közöl a feltételekben, hogy bármikor, akár indoklás nélkül eltávolíthat alkalmazásokat a Storefront felületérõl. 


A piactérre az egyéni fejlesztõk mellett vállalatok és mobilszolgáltatók is feltölthetik saját szoftvereiket, azok a cégek pedig, melyek BlackBerry Enterprise Server vagy BlackBerry Professional Software platformot használnak, megszabhatják majd alkalmazottaiknak, hogy mely alkalmazásokat tölthetik le a telefonjukra.

A telefongyártó saját piacterén várhatóan a fizetés is egyszerûbb lesz majd, a RIM legalábbis elõrehaladott tárgyalásokat folytat a PayPal-lel a lehetõ legkényelmesebb vásárlás érdekében. A bevételekbõl szokás szerint a fejlesztõk is részesednek, méghozzá a konkurensekhez viszonyítva nagyobb arányban: a BlackBerry Application Storefrontról letöltött minialkalmazásért fizetett összeg 80 százaléka a fejlesztõ zsebébe vándorol, míg az App Store és a Google Android Market esetében ez az arány 70 százalék. Azt egyelõre nem tudni, mennyibe fog kerülni egy alkalmazás a BlackBerry piacterén.