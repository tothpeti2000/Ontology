Olcsóbbak lettek az Oracle szoftverei UltraSPARC-on

Egy héttel ezelõtt csendben megváltoztatta a Sun UltraSPARC T2+ (Victoria Falls, SMP Niagara) processzorok magjainak faktorát, és a korábbai 0,75-ös szorzóról 0,5-re csökkentette az Oracle. Ezzel harmadával lettek olcsóbbak a cég szoftverlicencei és ezen keresztül támogatásai költségei, melyek ilyen chipeken futnak. Ez a cég adatbázisa esetében listaáron 11 875 dollár licencköltségbeli megtakarítást jelent magonként, valamint további évi 2612 dollárt a támogatásban, vagyis magonként 5 év alatt mintegy 25 ezer dollár a különbség. Ez egy kétutas T2+ szerver esetén 400 ezer, egy négyutasnál 800 ezer dollár megtakarítást jelent, amennyiben a teljes rendszeren futtatjuk a szoftvert.

Ezek természetesen hatalmas számok, ami drasztikusan javít a T2+ gazdaságossági mutatóin Oracle szoftverkörnyezetben. Mindezzel együtt azonban a T2+ processzorokat még így is hátrányosan különbözteti meg az Oracle, ugyanis az x86-os chipek szintén 0,5-ös faktorral rendelkeznek magonként, miközben tipikusan nagyobb teljesítményt adnak le még a T2+ számára kedvezõ feladatok alatt is, mint amilyen a webkiszolgálás vagy a tranzakciófeldolgozás. Ahhoz, hogy az x86-os vagy éppen Power6 kínálattal versenyképessé váljon új alkalmazások és ügyfelek esetén, az eredeti Niagara 0,25-ös faktorát kellett volna megkapnia.
Tekintve, hogy az Oracle nem fejtette ki a változás okát, így csak tippelni lehet, hogy mi magyarázza a lépést, mely úgy kedvez a Sunnak, hogy közben továbbra is hátrányosan érinti. Elképzelhetõ, hogy ezt a tudathasadásos helyzetet az idézte elõ, hogy a felvásárlás alatt álló Sun vagy az integrációt támogatók sikeresen lobbizott a csökkentésért, hogy ezzel fokozza a Sun Fire T-sorozatú szerverek versenyképességét, ugyanakkor az Oracle továbbra is a szoftverekbõl befolyó profitból él meg, és ez megálljt parancsolt annak, hogy még tovább csökkentsék a faktort. Leginkább azért, mert akkor sok Oracle-ügyfél dönthetett volna könnyedén úgy, hogy a régebbi UltraSPARC vagy a SPARC64 gépekrõl a Niagara felé migrálnak, hogy így csökkentsék az Oracle-höz tapadó költségeiket.	     
                  
                  
                  
                   