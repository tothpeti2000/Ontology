Frissítette közép- és felsõkategóriás EVA diszktömbjeit a HP

Múlt héten közel két év után megújította nagyvállalati diszktömbjeit a HP, melyek a kor követelményeihez alkalmazkodva nagyobb kapacitással és teljesítménnyel kecsegtetnek, immár SSD-támogatással. Az új Storageworks 6400 és 8400 Enterprise Virtaul Array (EVA) a közép- és felsõkategóriás SAN-igényeket elégíti ki, és a riválisokhoz képest jelentõsen alacsonyabb üzemeltetési költséget ígérnek a HP szerint.



A középkategóriában a 6400-as EVA a 6100-at váltja fel, és 216 terabájtos maximális nyers kapacitásával praktikusan megduplázza elõdje képességeit. Ezt 216 darab 1 terabájtos FATA meghajtóval éri el, ezenkívül 146-450 gigabájtos Fibre Channel merevlemezek is elérhetõek, továbbá 72 gigabájtos SSD-k is egy közbülsõ gyorsítóréteg számára. A FATA a Fibre Attached Technology Adapted mozaikszava, és egy olyan megoldást takar, melyben (S)ATA szabványú egységeket FC-n keresztül lehet használni. A megoldás elõnye kétségtelenül a költséghatékonyság, a FATA-meghajtók jóval olcsóbbak FC-s társaiknál.

Az EVA 6400 nemcsak nagyobb kapacitást, hanem jóval nagyobb teljesítményt is kínál, amit leginkább a meghajtók számának megugrása magyaráz. Az új középkategóriás EVA-ban nagyjából 93 százalékkal több fej mozoghat és tányér pöröghet párhuzamosan, valamint a lemezmûveleti sebességet segíti a duplázott, 8 gigabájtos gyorsítótár. A meghajtókat ugyanolyan M6412 típusú diszkdoboz fogadja, mint a korábban bejelentett 4400-as esetében, dobozonként 12 egységgel, a teljes kiépítettség 18 ilyen dobozt tartalmaz. Az EVA 6400-at két darab HSV400-as vezérlõ hajtja meg. A 6400-as lényegében eléri a 8100-as, a korábbi csúcskategóriás EVA képességeit.


A HP legnagyobb EVA-ja (a legnagyobb diszktömbök a  StorageWorks XP-k), a 8400-as 27 diszkdobozt képes fogadni, vagyis 324 meghajtót kezelhet, másfélszer annyit, mint a 6400-as, és két szekrényt igényel már. Ez 324 terabájt nyers kapacitást jelent, amihez 14 vagy 22 gigabájt gyorsítótár társul. Az új EVA-k nem igényelnek új menedzsment szoftvereket, ugyanakkor megkövetelik a HP StorageWorks Command View és Systems Insight Manager meglétét. AZ EVA tárolótömbök természetesen dupla redundanciával érkeznek a rendelkezésre állás érdekében, és gyakorlatilag az összes kereskedelmi operációs rendszeren támogatják multi-path elérést.

Egy LUN maximális mérete 32 terabájtra emelkedett, ahogyan immár 64 snapshotot támogatnak a tömbök. Az új EVA-k nem pusztán a "nagyobb és több jobb" elvet követik, néhány finomságot is kaptak, melyek közül az I/O-mûveletek gyorsítását segíteni hivatott SSD-k támogatását már említettük. A másik fejlesztés a Vraid 6 megjelenése, vagyis a RAID 6 virtuális implementációja, így a logikai köteteket (LUN) kettõs paritás védi. A virtuális RAID függetleníti a RAID-elt adattömböt a diszkektõl, és apró darabokban, az újraépíthetõséget szem elõtt tartva szétszórja azok között.

A HP egy Edison-kutatásra hivatkozva azt állítja, hogy EVA tömbjei sokkal kevesebb munkaidõt kötnek le, mint az EMC Clariion vagy NetApp FAS hasonló berendezései, leginkább a mindennapi feladatok ellátásában és karbantartásban, összességében egy teljes munkanapra vetítve akár 35-49 százalékos idõmegtakarítást eredményezve. A kutatási eredmények értékébõl azonban sokat levon, hogy az adatfelvétel 2007 során történt, így nem veszi figyelembe az azóta eltelt idõben eszközölt esetleges fejlesztéseket. 