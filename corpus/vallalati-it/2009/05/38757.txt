Újra svédek nyerték a 24 órás programozóversenyt

Európa egyik legrangosabb programozóversenyének internetes válogatóján minden eddiginél több, összesen 320 csapat indult a világ 56 országából, közülük a legjobb 27 csapat jutott a döntõbe, ahová a tavalyi 3 dobogós automatikusan meghívást kapott, így alakult ki a 30 csapatból álló mezõny.
 

A budapesti "élõ" fordulóban összesen tíz feladat állt a versenyzõ csapatok elõtt. A döntõ egyik feladatában a versenyzõknek egy kamera segítségével kellett egy monitorról kottát olvasniuk, majd az alapján egy robotot irányítva játszani a Guitar Hero játékgitárján. Egy másik feladatban egy terepasztalon elhelyezett LEGO MindStorm robothoz kellett mesterséges intelligenciát fejlesztenie a versenyzõknek, amely két kamera képe alapján vezeti végig a robotokat egy elõre kialakított akadálypályán. A legtöbb pontot a Sziget Királya címû játékért kaphatták a csapatok, ez lényegében egy gyûjtögetõs stratégiai játék, ahol harcosokat kellett képezni, hajókat építeni és szigeteket elfoglalni.


A korábbi évekhez hasonlóan svéd és lengyel csapatok dominálták a versenyt. A gyõztes Three-headed Monkey két éve már gyõzött, a második helyen a The Teddyborg végzett az Egyesült Királyságból, a harmadik helyet a tavalyi bajnok lengyel qwertY szerezte meg. A legjobban szereplõ magyar csapat az ötödik helyen végzett Mr. Hankey, és tõlük kevéssel lemaradva hatodikként a szintén magyar Grötzsch men.