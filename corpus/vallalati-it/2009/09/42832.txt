Alacsony fogyasztású hatmagos Opteront hozott az AMD

A természetesen 45 nanométeres Istanbul chipre épülõ hatmagos Opteron 2419 EE termékét tegnap jelentette be a vállalat. A lapka névleges órajele 1,8 gigahertz, amit 60 wattos TDP enegiaosztályban ér el, az AMD által megadott átlagos csúcsfogyasztás pedig 40 watt. Összevetésképpen a mainstream példányok 95 wattos TDP-vel, és 75 wattos ACP-vel rendelkeznek, miközben a HE, vagyis High Efficiency példányok mutatói rendre 68 és 55 watt. Az új chip egyéb jellemzõben nem hozott újat.
A fogyasztás nem csak a processzormagok foglaltságától függ, hanem a feldolgozott kód jellegétõl is, mekkora tranzisztoraktivitást eredményez, így a legtöbb célalkalmazás alatt vélhetõen ennél kevesebb energiával is beéri. Az AMD a Barcelona 2007 õszi bevezetésekor vezette be az ACP metrikát, hogy jobban tükrözze a processzorok tipikusan fellépõ csúcsfogyasztását, és papíron is versenyképesebbé tegye magát az Intel empirikus TDP mutatójával  szemben. Az AMD TDP értékei ugyanis egyfajta elektronikai, elméleti maximumok, melyek az elektromos üzemi határértékek eredõi, így nem sok közük van a processzor valódi mûködéséhez. Az ACP szintén empirikus adatok alapján került meghatározásra, többek között TPC-C, SPECCPU, SPECjbb és STREAM tesztek futtatása során mért fogyasztás átlagolásával.

Magonként legfeljebb 10, és tipikusan 5-6 watt fogyasztás szép mûszaki eredmény, kérdés, hogy megéri-e a 989 dolláros nettó listaárát. A 2419 EE ugyanannyiba kerül, mint a 2,6 gigahertzes normál 2435, miközben 30 százalékkal alacsonyabb nyers számítási teljesítményt kínál, míg kétszer többe kerül, mint a 2 gigahertzes 2423 HE. Így az EE változatot kétségtelenül csak olyan környezetben éri meg használni, ahol a hûtés vagy tápellátás szûkössége miatt (ipari, telkó, határon üzemelõ adatközpont) fontos a minél alacsonyabb fogyasztás, tehát egyfajta kemény korlát jelenik meg a fogyasztás elõtt, így adott energiakeretbõl kell kisajtolni a maximális teljesítményt.
A másik szcenárió a folyamatos terhelésû, tranzakcionális alkalmazásoké, mint például a webhoszting, a HE változatokhoz képest azonban a megtakarítás 3 év alatt sem valószínû, hogy eléri a több mint nettó 500 dolláros árkülönbözetet, ami végfelhasználói oldalon még sokkal több is lehet - akkor sem, ha belekalkuláljuk a légkondicionálás költségeit, és a dráguló energiát. Ha az áramellátási lánc teljes veszteségét 50 százalék köré rakjuk, és az EE átlagos elõnyét a foglalatnál 25 wattra emeljük, akkor 50 wattos különbséget kapunk. Ehhez ha hozzácsapjuk a légkondicionálás 50 wattját, 100 wattnál járunk. A jelenlegi magyar energiaárak mellett a foglalatonkénti 100 watt különbségnél legalább 3 év folyamatos, teljes terhelést követõen közelíti meg a megtakarított áramköltség a processzorok árkülönbözetét, ami egy elég valószerûtlen forgatókönyv, ráadásul az EE-nek kedvezõ, inflált számokkal kalkuláltunk.	     
                  
                  
                  
                   