Megérkezett az Oracle 11g R2 - migrálni tessék

Igaznak bizonyultak a pletykák, és az Oracle már meg is jelentette 11g adatbázis-kezelõjének második kiadását, a Release 2-t. Az R2 számos pontos továbbfejleszti a 11g képességeit, melyek önmagukban is vonzóak, de ennél is fontosabb szimbolikus szerepe, mely azt jelzi, kiforrottá vált a szoftver, így bárki nyugodtan migrálhat rá - sok adatbázis adminisztrátor éppen erre várt.  A 11g R2-re 9.2.08, 10.1.05, 10.2.0.2 vagy újabb, vagy 11.1.0.6 vagy újabb verziókról lehet áttérni.
Ahogyan a HWSW korábban megírta, már az IDG News jóvoltából már augusztusban során kiszivárgott, hogy az Oracle szeptemberben jelenteti meg a 11g R2-t. Ez valóban így történt, méghozzá szeptember elsején jelentette be a vállalat az R2 általános elérhetõségét. Igaz, az Oracle Technology Networkrõl egyelõre csak a x86/Linux változatok hozzáférhetõek, a többi buildre még várni kell. Hogy mennyit, az nem teljesen világos, a UNIX-variánsokat (Power/AIX, SPARC/Solaris, Itanium/HP-UX) még idénre ígéri a cég, a Windows változatokat pedig még késõbbre.
A cég közlése szerint mintegy 1500 fejlesztõ dolgozott az R2-n, és 15 millió órányi tesztelést öltek bele, ami mintegy 1700 évnyi üzemelési tapasztalatnak felel meg. Az Oracle reméli, hogy az R2-be ölt energia meggyõzi a konzervatív IT-részlegeket is, hogy térjenek át a nagyobb teljesítmény és olcsóbb üzemeltetést ígérõ új kiadásra, támogatási szempontból egyszerûbbé téve ezzel saját életét is. A vállalat úgy becsli, hogy jelenleg mindössze a telepítések 10-20 százalék közé esik a 11g-k aránya, a többség korábbi kiadásokat, használ, elsõsorban 10g R2-t. Az Oracle a Gartner becslése szerint a relációs adatbázis-kezelõk piacának közel felét uralja, árbevétel alapján, és különösen Linuxon nagy a fölénye, a bevételek háromnegyede folyik be hozzá.
Ásni kell
A 11g R2 technikai bravúrjairól az Oracle továbbra sem túlságosan bõbeszédû, a széleskörû publikumnak olyan címszavakkal kell beérnie a bejelentés kapcsán is, mint például az adatbázis szerverköltségek ötödére csökkentése grides konszolidáció révén, amit többek közt RAC továbbfejlesztett képességei tesznek lehetõvé. Ezek közé tartozik a kevésbé kritikus adatbázisok számára kidolgozott RAC One Node, mely egyszerveres adatbázis példányokat fürtöz, amivel magas rendelkezésre állást lehet biztosítani egyes adatbázisok leállása esetén, hiszen az rövid idõ alatt újraindulhat a fürt más gépén. A teljes hibatûrés mellett magától értetõdõ módon nincs lehetõség terheléselosztásra sem ilyenkor, hiszen egy-egy szerver szolgál ki egy-egy adatbázist.

Szintén a költségek csökkentését célozza az erõsebb adattömörítési algoritmus, mellyel töredékére csökkenthetõ a tárigény, valamint az adatbázis particionálásának lehetõsége, mellyel szintén optimalizálhatjuk, hogy mely adatokat kívánjuk például memóriába vagy SSD-re tölteni, és melyeket szervezünk lassabb diszktömbökre. Az R2 immár gridben képes memóriában tárolni nagyobb adatmennyiséget, akár terabájtnyi adatmennyiséget több gépen szétosztani, és egységesen kezelni, ami villámgyors adattárház teljesítményt tesz lehetõvé.
Az R2-vel az Oracel a menedzsment magasabb fokú automatizálását, az adatbázis alapú alkalmazások online, vagyis leállítás nélküli frissíthetõségét, és a fejlettebb gridelhetõséget emeli ki. A visszafogott kommunikáció mellett ezekrõl a tervezett képességekrõl már számos áttekintõ prezentáció tekinthetõ meg az Oracle oldalain egy-egy narrált flash diavetítés formájában - a komolyabb búvárkodást a cég valószínûleg a továbbképzésekre tartogatja. Ezek a 11g R2 tovább fokozott rendelkezésre állási, adatvédelmi, felügyeleti, tároló- és információkezelési technikáit veszik sorra. A 11g R2 elméletileg sokkal hatékonyabban bánik a hibatûrõ klaszterekkel, mivel nem igényel dedikált tartalékszervereket, minden gép részt vehet az éles munkában, miközben át tudja venni bajba került társainak feladatait. A bejelentés itt olvasható.	     
                  
                  
                  
                   