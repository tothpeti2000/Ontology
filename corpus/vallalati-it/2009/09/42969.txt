Menedzselt nyomtatási szolgáltatás a HP-tól

A nyomtatópiac vezetõje azt állítja, akár 30 százalékkal is csökkenteni tudja azoknak a cégeknek a nyomtatási költségeit, amelyek igénybe veszik a szolgáltatását. A HP felméri, a cégnél milyen printerek, másolók és más berendezések vannak üzemben, és hogy ezek mennyire fedik le a jelenlegi és jövõben várható igényeket. Ezen adatok birtokában a vállalat megbecsüli mekkora megtakarítást jelent, ha a nyomtatást az ügyfél menedzselt szolgáltatásként veszi igénybe, és ha ezt nem tudja tartani, a különbözetet visszafizeti.
Miért lehet érdemes a nyomtatási feladatokat kihelyezni? Nincs szükség a berendezések megvásárlására, karbantartására, kellékanyagok beszerzésére és tárolására, nem kell a nyomtatókat felügyelni sem, mert ez mind a szolgáltató felelõssége lesz, miközben a költségek is tervezhetõvé válnak. A létszám esetleges változását, a feladatkörök módosítását is gyorsan lehet követni, ha a cég új alkalmazottakat vesz fel, meglevõeket bocsát el vagy tesz át más munkakörbe, nem kell a megváltozott feladatokhoz igazodó nyomtatókat megvásárolni, telepíteni, mert ezr is a szolgáltató végzi. A nyomtatás a vállalatoknál ma már egyáltalán nem jelent versenyelõnyt, ezért sem szól a házon belüli üzemeltetés mellett, a feladat ilyen szempontból hasonló a takarításhoz, az épületek õrzéséhez vagy akár az autóflotta üzemeltetéséhez.

"A mai nehéz gazdasági idõkben a vállalatok olyan partnert keresnek, aki ismeri üzleti mûködésüket és hajlandó velük osztozni a kockázaton" - mutatott rá Bill DeLacy, a HP Képalkotási és nyomtatási divíziójának EMEA-régióbeli alelnöke. "Ellentmondásosnak tûnhet, hogy egy olyan nyomtatógyártó, mint a HP segíteni akar ügyfeleinek a hatékonyabb nyomtatásban, de valóban ez a célunk és szándékunk. Lehetõséget szeretnénk biztosítani a felelõsebb és intelligensebb nyomtatásra."
A Gartner elsõ féléves adatai szerint az Európát, a Közel-Keletet és Afrikát tartalmazó EMEA régió nyomtatópiaca közel negyedével csökkent, a válság miatti bizonytalanság és a hitelforrások elapadása miatt a fogyasztók és a vállalatok is látványosan kevesebb nyomtatót vásárolnak. "A hardvereladások csökkenése mellett egyre nagyobb a költségek csökkentését és jobb kézbentartását lehetõvé tevõ menedzsment-szoftverek és szolgáltatások iránti igény" - mondta a Gartner elemzõje, Tosh Prabhakar.	     
                  
                  
                  
                   