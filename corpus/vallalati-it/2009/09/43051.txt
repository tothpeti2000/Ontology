A vártnál gyorsabban drágul a DDR2 memória

A DRAMeXchange mai azonnali üzletkötési adatai alapján a 800 megahertzes, 1 gigabites DDR2 chipek átlagára elérte a 2 dollárt, ami 4 százalékos erõsödés egyetlen nap alatt, míg a tesztelt de szitázatlan chipek 5,5 százalékkal 1,94 dollárra drágultak gigabitenként. Eközben az 1333 megahertzes DDR3 ára fél ponttal 2,11-re süllyedt, vagyis a két technológia közti árkülönbözet lényegében eltûnt a napi kereskedésben, ami elõrevetíti, hogy a kereskedelmi csatornákban is hamarosan, heteken belül hasonló helyzet állhat elõ.
Annál is inkább, mert a hosszabb távra szóló szerzõdéses modulárak is már lekövették a napi kereskedési trendeket, és a DDR2 modulok árai a korábbi elképzeléseket messze meghaladó ütemben emelkednek. A leginkább notebookokba szerelt 2 gigabájtos DDR2 SO-DIMM modulok 7,7 százalékkal drágultak egyetlen nap alatt, és az átlag megközelítette a 30 dollárt, vagyis az 5500 forintot - mire a boltokba kerül, további 50 százalék körüli költség, nyereségkulcs és adó rakódhat az árra.
Amennyiben a DDR2 chipárak legalább tartják a jelenlegi árszintet, úgy a modulok részérõl további, nagyjából 20 százalékos áremelkedés várható, vagyis a legolcsóbb 2 gigabájtos brand modulok bolti ára hamarosan alulról nyaldoshatja már a 10 ezer forintot is - az európai modulárak láthatóan növekednek az elmúlt hetek során. A jelenlegi árak is már a tavaly decemberi mélypont dupláját mutatják. Amennyiben a chipek tovább drágulnak, úgy az emelkedés értelemszerûen ennél is erõteljesebb lesz. Referenciaként véve a már kifutott DDR-technológiát, 1 gigabit DDR DRAM chip mintegy 3 dollárba kerül, és a gyorsnak kinézõ váltás DDR3-ra ebbe az irányba röpítheti a DDR2-t.

A Digitimes úgy tudja, hogy a kedvezõ piaci folyamatok és a DDR3 felé történõ migráció mellett az áremelkedést a tajvani szereplõk kívántnál lassabb termelésnövelése is magyarázza. Az indoklás szerint az elviselhetetlen veszteségek hatására a termelésbõl kivont berendezések visszavonása nem halad olyan simán, mint remélték, így a Nanya, Inotera, ProMOS és PSC kibocsátása elmarad az elvárt szinttõl.
Ráadásul a piaci árakat nagyban kontrolláló Samsung is nemrég úgy döntött, hogy befejezi ellenfeleinek kivéreztetését, és ismét a nyereség termelése felé fordul, így nemrég megemelte gyártó DRAM-árait, ami az egész piacot magával húzta. A szûkös DDR2-ellátás, amilyet több mint 2 éve nem látott az ipar, a negyedik negyedévben is kitart, állítják a tajvani lap forrásai. Ezzel akár már idén bekövetkezhet a DDR2 és DDR3 helycseréje a piacon, és utóbbi veszi át a vezetõ, olcsó memória szerepét.	     
                  
                  
                  
                   