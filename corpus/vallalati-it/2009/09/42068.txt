Megbüntették Sun-hirdetéseiért az Oracle-t

A Sun Microsystems felvásárlásának tavaszi bejelentése óta folyamatos kétkedés lengi körül a vállalatot, mivel a hardverüzletág, azon belül is a sok ügyfél és kormányhivatal számára stratégiai jelentõségû SPARC/Solaris rendszerek sorsával kapcsolatosan az Oracle szándékai nem világosak, és sokáig a szoftvercég nem is mutatott sok hajlandóságot, hogy eloszlassa ezeket az aggályokat. A EU versenyhatósági vizsgálata által is elhúzott bizonytalanság súlyos károkat okoz a Sunnak, amit Larry Ellison is elismer.
Forrófejûség
Úgy tûnik, hogy ezt követõen azonban az Oracle átesett a ló túloldalára, és túlzásba vitte a gyõzködést - legalábbis a TPC szerint. Egyik felhívásában és néhány helyen futtatott hirdetésében az Oracle ugyanis már hetekkel ezelõtt beharangozott egy október 14-i bejelentést, mely ígérete szerint bebizonyítja, hogy az Oracle a Sunnal együtt megveri az IBM kínálatát a nagy terhelésû tranzakcionális rendszereket modellezni hivatott TPC-C tesztben.

Az Oracle a hibát ott követte el, hogy nem egyszerûen azt állította, hogy meg fogja verni az IBM leggyorsabb konfigurációját, hanem odaírta, hogy mindezt TPC-C-ben fogja megtenni, mégpedig felülmúlva az IBM 6 milliós eredményét, mely azt jelzi, hogy hány megrendelést tud feldolgozni a rendszer percenként - egyúttal az is nyilvánvaló, hogy ezeknek a teljesítményszinteknek nem sok köze van a reális igényekhez.
A TPC szabályzata szerint nem lehet olyan eredményre hivatkozni, mely nem létezik, pláne nem lehet azt állítani, hogy az felülmúl egy valós, a TPC által befogadott eredményt. Éppen ezért az Oracle állítása megalapozatlan és szabálytalan, és a TPC 10 ezer dolláros büntetést rótt ki rá, egyúttal felszólította, hogy távolítsa el az érintett hirdetéseket. A TPC azután vizsgálta ki az ügyet, hogy az IBM panaszt emelt az Oracle módszere ellen. Az Oracle a jelek szerint együttmûködik, így már nem lehet megtalálni weblapján sem a hirdetést. Michael Majdalany, a TPC vezetõje a Wall Street Journalnak elmondta, hogy az Oracle még nem nyújtotta be hivatkozott mérését a szervezetnek.
Kié a nagyobb?
Az Oracle egy tavaly júniusban leadott, azóta is világrekorder TPC-C eredményt kíván felülmúlni, melyet egy Power 595 szerver állított fel. A gép 32 darab 5 gigahertzes Power6 chippel, 4 terabájt memóriával, és 136 darab FibreChannel porttal felszerelt, mintegy 11 ezer diszkkel szerelt SAN-nal érte el a percenkénti 6 085 166 tranzakciót. A szoftverplatformot AIX 5.3 és DB2 9.5 alkotta, a rendszer listaára pedig elérte a 35 millió dollárt, melybõl 20 milliós kedvezményt adna az IBM, ha valaki ilyet rendelne. Az Oracle-t kétségtelenül leginkább a DB2 9.5 trónfosztása motiválja, nem a Power rendszerek legyõzése.
A szakma elõtt egyelõre az sem világos, hogy a Sun és az Oracle hogyan akarja felülmúlni az IBM-et, tekintve, hogy a Sun az elmúlt 8 évben nem publikált TPC-C eredményt, egyedüliként a vezetõ szervergyártók közül. Ez arra utal, hogy a Sun hardvere kevéssé versenyképes ebben a mutatványban, és a legutolsó SPARC-eredmény is több mint 5 éves immár. Márpedig éppen a SPARC-kal kívánja demonstrálni elkötelezettség és erejét, hiszen ezzel kapcsolatosak a fejekben lévõ kérdõjelek is.
A produkcióhoz minden bizonnyal egy csúcskategóriás SPARC Enterprise M9000 rendszerre lesz szükség, mely összesen 64 darab négymagos Fujitsu SPARC64 VII chipet képes fogadni, melyek magonként 2 utasításszálat futtatnak, így 512 szálat kapunk a rendszerben, ami négyszer annyi, mint a Power 595 esetében. Tekintve, hogy a TPC-C egy kifejezetten az I/O alrendszer által limitált feladat, ahol a diszkalrendszerbõl kicsikarható mûveleti sebesség és a rendszerben realizálható sávszélességek határozzák meg a teljesítményt, a  Sunnak és az Oracle-nek négyszer annyi szállal és egy brutális SAN-nal eséllyel sikerülhet megvernie az IBM-et a magasabb I/O-mûveleti párhuzamosság révén. Ha ez mégsem sikerülne, elképzelhetõ, hogy klaszterizált eredményt tesz közzé az Oracle, aminek viszont a szakma szerint semmiféle gyakorlati relevanciája nincs, olyannyira elszakad a gyakorlati implementációktól.
Ez persze nem magától értetõdõ, a Java futtatási környezet miatt a processzort és a memóriaalrendszert is megterhelõ SPECjbb2005 tesztben még közelítõleg sem sikerült egy Power 595 rendszer megszorítania egy M9000-nek, és figyelmeztetõ az is, hogy az SAP S&amp;D 2-tier tesztje alatt is mindössze 10 százalékkal nagyobb teljesítményt sikerül kicsikarnia magából - mégegyszer: kétszer annyi foglalatról, négyszer annyi processzormagról és utasításszálról beszélünk. Mindezt az 595 rendelkezésére álló brutális sávszélességek teszik lehetõvé, a 640 GB/s I/O-kapacitás 2,73-szerese az M9000 képességeinek, ahogyan a memóriasávszélesség 87 százalékkal nagyobb.
A TPC-C elsõséggel PR-babérokat arathat ugyan, mindez azonban nem sok relevanciát tartogat a valódi felhasználási területekre nézve, legfeljebb egy csúcstechnológiai bonbon. Az IBM ráadásul a jövõ év elsõ felében dobja piacra Power7 rendszereit, melyek masszívan párhuzamos felépítésükkel hatalmas ugrást képviselnek majd az olyan tranzakciós feladatok alatt, mint amilyet a TPC-C is benchmarkol.	     
                  
                  
                  
                   