Akkumulátorokat hív vissza a Lenovo

A Lenovo készített egy oldalt, ahol ügyfeleit segíti annak meghatározásában, hogy érintettek-e a visszahívásban. A weboldalon található információkon túl egy windowsos futtatható állomány is rendelkezésre áll, mely megvizsgálja, jogosultak vagyunk-e a cserére - amennyiben igen, úgy a megfelelõ oldalra továbbít. Jelenleg csak olyan akkumulátorokat cserél a Lenovo, melyek meghatározott meghibásodási üzenettel rendelkeznek, és a kérdéses változatok közé tartoznak. A vállalat állítása szerint biztonsági kockázat nincsen.

A probléma kísértetiesen hasonlít a HWSW-nél hirtelen gyorsasággal mûködésképtelenné vált két akkumulátornál tapasztalt jelenségre, melyek közül azonban az egyik biztosan nem esik a visszahívottak közé. Nem zárható ki ugyanakkor, hogy késõbb további típusokkal bõvül a lista, ahogyan az sem világos egyelõre, hogy a már korábban tönkrement és kicserélt darabokat, melyek a visszahívás alá estek volna, megtéríti-e a vállalat.  A világ eddig legnagyobb és legköltségesebb visszahívási akcióját a Sony hajtotta végre még 2006 során, mikor összesen közel 10 millió darab hibás akkumulátort mintegy 428 millió dollár értékben cseréltek ki.	     
                  
                  
                  
                   