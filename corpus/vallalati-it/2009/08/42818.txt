Elveszti ügyfelei bizalmát a Sun

Üzletileg kritikus rendszerek
A Securities and Exchange Commission (SEC), vagyis az Egyesült Államok Értékpapír és Tõzsdefelügyeleti Bizottsága részére (mindenféle kommentár nélkül) benyújtott negyedéves jelentésbõl kiderül, hogy a Sun a júnussal zárt negyedik pénzügyi negyedévében kevesebb mint feleakkora bevételre tett szert Solaris/SPARC Enterprise szerverek eladásából, mint egy évvel korábban. A 435 millió dolláros forgalom 54 százalékos visszaesést reprezentál, ami 504 millió dollár elvesztését jelenti a tavalyi negyedik negyedévhez képest.
Ez döntõ szerepet játszott abban, hogy a vállalat egyéb tipikusan nagyvállalati termékei is gyengén szerepeljenek, és a vállalat termékekbõl származó árbevétele összességében mintegy 900 millió dollárral csappanjon meg. A SPARC Enterprise szerverekkel tandemben a diszktömbök és szalagos egységek eladásai is rendre 48 és 47 százalékkal zuhantak vissza, további 246 illetve 130 millió dollárral morzsolva a cég bevételeit. Szintén ezzel magyarázható a támogatási és oktatási szolgáltatásokból származó bevételek mintegy 250 millió dolláros apadása. Solarisból és kapcsolt rendszerszoftverekbõl származó forgalom 29 százalékkal, vagyis 19 millió dollárral esett vissza.

A vállalat egészének bevétele így összességében 30 százalékkal 2,625 milliárd dollárra zuhant egy év alatt, és lényegében megegyezik az elõzõ negyedévessel, ami szokatlanul gyenge teljesítmény. A cég üzemi szintû vesztesége 218 millió dollárra rúgott, ami mélyebb az elõzõ negyedéves 169 millió dollárnál, és éles kontrasztban áll a tavalyi 63 milliós nyereséggel. A nettó veszteség 147 millió dollárt tett ki. Az eredményeket rontották a korábban megindult átszervezésekkel kapcsolatos költségek, melynek során jelentõs elbocsátásokat hajtott végre a vállalat, és ezen kiadások jelentõs része a legutóbbi negyedévben csapódott le.
Ezekben a számokban kétségtelenül döntõ szerepet játszik, hogy a válság leginkább a Sun ügyfélbázisát sújtotta, melyben felülreprezentáltak a pénzügyi és telekommunikációs szolgáltatók. A  válságra azonban nem kenhetõ minden, a Sun a harmadik negyedévhez képest sem volt képes javulást felmutatni, pedig az évzárás hatására az értékesítési csapatok ilyenkor tipikusan mesterségesen felpumpálják az eladásokat - tavaly például még 33  százalékkal erõsödtek a SPARC Enterprise, vagyis a Fujitsutól licencelt szerverek eladásai, szemben a mostani 13,7 százalékos csökkenéssel.
Pedig a piaci környezet a Sun számára nem csak negatívumokat rejt. A T-sorozatú Niagara-szerverek, vagy ahogyan a cég nomenklatúrája hivatkozik rájuk, a SPARC CMT-szerverek eladásai például közel 15 százalékkal erõsödtek egy negyedév alatt, és 355 millió dollárt értek el, elérve a válságot megelõzõ szintet, és nem sokkal maradva el a fél évvel korábbi rekordértékesítéstõl. Szintén javult az x86-os szerverek forgalma, közel 23 százalékkal, igaz, a Sun továbbra sem képes elõrelépni a szegmensben, immár több mint két éve nem tudja bõvíteni piacát - mindössze 178 millió dolláros bevételt ért el itt.

Mindez arra utal, hogy a Sun egyre nehezebben képes ismét értékesíteni korábban lojális vevõinek, melyek a cég rendszereit vásárolták kritikus folyamataik támogatásához. Szerverekbõl származó forgalma, mely lényegében a többi bevétel forrásának is alapja, annak ellenére csökken drámai ütemben, hogy a világon a legnagyobb UNIX-bázissal rendelkezik. A Sun problémáinak súlyosságát jelzi, hogy a munkaállomásokból, belépõkategóriás és telkószerverekbõl és hálózati termékekbõl származó forgalma teljesen elsorvadt mára. A vállalat ma feleakkora értékben forgalmaz szervereket, mint két évvel ezelõtt.
Vannak kellemes pontjai is a Sun számainak, méghozzá a szoftverek terén. A Javából és infrastrukturális (részben MySQL) szoftverekbõl származó bevételek egyaránt áttörték a negyedéves 100 millió dolláros lélektani határt, és éves és negyedéves szinten egyaránt növekedést mutatnak, vagyis a Sun szoftverei nehéz gazdasági környezet közepette is ütõképesek. A Java 108 millió dolláros értékesítése 22 százalékkal erõsebb a tavalyinál, és 48 százalékkal az elõzõ negyedévesnél. A MySQL/infrastrukturális szoftverek 100 milliós forgalma 10 százalékkal haladja meg az egy évvel korábbit, és 25 százalékkal az elõzõ negyedévest. A probléma az, hogy ezek a pozitívumok képtelen ellensúlyozni a sokkal nagyobb negatívumokat.
Extra feltét: FUD
Az Oracle által felvásárlás egyelõre nem segíti, hanem sokkal inkább rombolja a Sun iránt már egyébként is megingott bizalmat. A Sun elvileg egy pénzügyileg erõteljes hátteret kapott az Oracle-lel, Larry Ellison és csapata eddig azonban nem tudott a piacot is meggyõzõen érvelni amellett, hogy valóban elkötelezett lenne a Sun hardverrészlegének felvirágoztatása, azon  belül is a processzorfejlesztések iránt. A törölt Rock hatalmas ûrt hagyott maga mögött, amit egyelõre sem a magát elkötelezni nem akaró Fujitsu, sem a Niagara 3 nem tölt ki egyelõre - hivatalosan arról sem beszél a cég, hogy a háttérben új fejlesztési projekt és irányzat formálódik, és más processzorok fejlesztéseinek meglétét is titkolja.
Ezt erõsíti az is, hogy az Oracle-t eredetileg nem is érdekelte a Sun hardveroldalának megszerzése, kizárólag a szoftverekre, különösen a Javára és a MySQL és PostgreSQL-re fájt a foga. Nem segít az sem, hogy a CNN egyik riportere szerint az Oracle párbeszédet folytat a HP-val arról, hogy az eredeti elképzeléseknek megfelelõen a HP-hoz kerüljön a Sun magva, míg az Oracle megtartaná a szoftvereket. Az Oracle továbbra is a Sun teljes integrálásáról és világbajnok átfogó hardver-szoftver megoldásokról beszél, a probléma azonban az, hogy mindezt kevesen hiszik el  - egyelõre legalábbis.
Ha Ellison valóban meg akarja tartani a Sun egészét, és nem csak az ár felsrófolására játszik, ahogyan néhányan sejteni vélik, úgy mielõbb meggyõzõ és felvállalt termékfejlesztési tervekkel kell elõrukkolnia, különben a RISC-gyilkos x86-os processzorok, az új Itanium és Power7 együttes hatása 2010-ben életveszélyes sebeket fog a SPARC-on ejteni. A EU közelgõ jóváhagyását követõen megnyílik a lehetõség az Oracle számára, hogy megszüntesse a bizonytalanságot, és saját érdekében felpörgesse az eseményeket.	     
                  
                  
                  
                   