Rejtvény a beugró az IBM 48 órás programozóversenyére

Az IBM idén is megrendezi 48 órás programozóversenyét, amelyre egyetemistákat, fõiskolásokat vár. A kétnapos megmérettetésre októberben kerül sor, de már lehet regisztrálni a www.ibmprogramozobajnoksag.hu oldalon, ahol a látogatóknak elõször egy rejtvényen kell túljutnia, ezt követõen a felkészüléshez hasznos szoftvereket és háttéranyagokat tölthetnek le. A nevezés csak szeptemberben nyílik, az elsõ 20 csapat jelentkezését fogadják el a szervezõk.
A bajnokságon a hallgatóknak háromfõs csapatokban, egy való életbõl vett probléma minél tökéletesebb megoldására kell törekedniük. Az alkalmazásnak az IBM WebSphere alkalmazás vagy portál szerveren kell futnia. Tervezéséhez és fejlesztéséhez az IBM Rational Software Architectet használhatják. Idén a verseny érdekessége, hogy az alkalmazásnak részben egy Nokia E71-es mobiltelefonon is mûködnie kell majd, ezért a versenyben való sikeres szerepléshez elengedhetetlen a mobil technológiák (Symbian, J2ME) ismerete.


A programozóversenyre olyan csapatok jelentkezhetnek, amelyek minden tagja ugyanannak a hazai, akkreditált felsõoktatási intézménynek a hallgatója. A szervezõk minden versenyzõ részére biztosítanak egy számítógépet, amelyre elõzetesen feltelepítik a használható szoftvereket (Rational Software Architect, WebSphere Portal, DB2), emellett csapatonként egy Nokia E71 okostelefont, ezeken kell a feladatokat megoldani. Ellentétben a BME 24 órás programozóversenyével, itt a szervezõk által biztosított számítógépekrõl elérhetõ lesz az internet, azonban minden csapatnak le kell adnia, mely domainekhez akar hozzáférni, ezeken kívül minden kommunikáció tiltott lesz, mint ahogy a mobiltelefonálás is. A helyszín elhagyása is a csapat kizárását vonja maga után. A versenyzõk a megadott fejlesztési környezetre telepíthetõ kiegészítõ szoftvereket, dokumentációkat, elõre elkészített komponenseket hozhatnak magukkal.
A gyõztesek notebookokat és Nokia okostelefonokat vihetnek haza, emellett az IBM állásajánlattal és gyakornoki programban való részvétellel is megkeresheti a csapatokat.