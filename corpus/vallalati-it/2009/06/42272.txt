Hahó, a használt szoftver is eladható!

"Ha van valamim,és nem kell, akkor eladom. Miért ne adhatnám el a szoftvereimet? Mert eddig úgy tudtuk, hogy nem szabad" -- vezette fel problémát Arató E. Árpád, a Preo Hungary ügyvezetõje, mely a szoftverek újraértékesítésére, vagyis remarketingjére szakosodott német Preo magyarországi képviseletét látja el. Becslésük szerint Magyarországon jelenleg 600-700 ezer felesleges szoftverlicenc van az ügyfeleknél, melyeket mások hasznosítani tudnának, így az eladók pénzhez, a vevõk pedig kedvezményes árakhoz juthatnának. Jelenleg azonban itthon nem létezik a szükségtelenné vált vállalati szoftverek piaca, nincs kapcsolat a látens kínálat és kereslet közt, és ez az a szakadék, melyet a Preo Hungary át kíván hidalni.
A szoftver a használtpiacon eladható
"A szoftver remarketing színtiszta jogi kérdés: szabad, vagy nem szabad. Arra jutottunk, hogy bizonyos körülmények között legális" -- mondta el Arató. A hamburgi székhelyû Preo Software hat éve tevékenykedik a területen, és mára összesen nagyjából egymillió licenc újraeladását folytatta le. "Ha nem volna legális, már rég szétverték volna" -- fogalmazott az ügyvezetõ, hozzátéve, hogy az évek során volt vitájuk a szoftvercégekkel, melyek közül néhány a bíróságra is eljutott, a pereket azonban sorra elvesztették a gyártók, és mára lecsillapodtak a kedélyek.
A mennyiségi szerzõdésekrõl eddig mindenki, még a tanácsadók is többnyire azt hitték, hogy nem átruházhatóak, hiszen a cég nevére szólnak, mesélte Zsoldos Sándor, az IPR-Insights szoftvergazdálkodási tanácsadócégtõl. Ez azonban tévedés, bár jogilag a szabályozás komplexebb, mint egy autó vagy hardver adás-vétele, hiszen vagyoni joggal nem rendelkezik az eladó, végeredményben mégis az történik, hogy licenceket eladja az ügyfél, lemondva és átruházva ezzel a használati jogot a vevõre -- pont, ahogyan egy dobozos szoftver esetében is. Jogi csoda természetesen nem történt, a hardverhez kötõdõ OEM vagy az átruházást egyéb módon tiltó licencek továbbra sem értékesíthetõek.
Hogy minden legálisan folyjon, és a vevõk legális licencekhez jussanak, a Preo egy teljesen transzparens jogláncot dolgozott ki a transzferek lebonyolításához, vagyis az eladók tudják, hol landoltak a szoftverek, ahogyan a vevõ is tudatában van annak, honnan származnak, és a gyártó is értesül a részletekrõl. A Preo ugyanis minden egyes licencátruházásról értesíti a megfelelõ gyártókat, vagyis sokszor kétszer, mikor a Preóhoz került a licenc, valamint akkor, mikor értékesíti azt. A gyártók így tetszés szerint kifogással élhetnek, erre azonban Arató szerint nem nagyon van példa, évi egy-két incidens a jellemzõ, miközben százezres nagyságrendû transzfer bonyolódik le. Arató leszögezte, hogy a gyártónak kell bizonyítania, hogy szerinte jogszerûtlen volna az átruházás, és a jóváhagyása sem szükséges ahhoz, hogy megtörténjen a tranzakció, és jogdíjban sem részesül. "Mi tudjuk, hogyan kell ezt a transzferprotokollt
végrehajtani, hogy jogszerû legyen minden" -- állította Arató.
Az EU-n belüli transzfereknek sincs akadálya, a tagállamok szerzõi jogi szabályozása egy európai keretrendszerre épül, így harmonizáltnak tekinthetõek, mondta el a HWSW-nek Zsoldos. Jogviszonyt a magyar eladók és vevõk is a német céggel létesítenek majd, hogy egyszerûsödjön az európai szintû kereskedelem. A jogi tanácsadó állította, hogy a gyártók semmiféle hátrányos megkülönböztetésben nem részesíthetik a használt szoftverlicencet vásárlókat, így azokhoz ugyanolyan feltételek mellett lehet támogatást vagy upgrade licenceket vásárolni, mint a gyártóktól vásároltakhoz.&nbsp; 
Pénzhez lehet jutni, vagy rengeteget spórolni

Az üzleti modell egyszerû: a legtöbb cégnél egyszerre áll fenn alul- és túllicencelt állapot, vagyis bizonyos szoftverekbõl feleslegesen sok licenc áll rendelkezésre, míg másokból a szükségesnél kevesebb. Vannak olyanok is, akik egy adott szoftver egy régebbi verzióját akarják megszerezni, például indows XP-t és Office XP-t, vagy csak egyszerûen spórolni szeretnének. A Preo és a hozzá hasonló kevés cégek nemes egyszerûséggel összekötik a felesleget a hiánnyal, és kiegyenlítik azokat. 
Arató állítása szerint az esetek többségében azonnal készpénzzel fizetnek a licencekért, ritkább esetben elõfordul, hogy bizományiba veszik át, vagy nem tesznek ajánlatot, amirõl a hamburgi szakemberek döntenek a licencnek kiértékelését követõen. A Preo segít a szervezetnél található szoftverek felmérésében is, majd javaslatot tesz a újra eladható licenccel rendelkezõ felesleg felvásárlására, vagy a hiány pótlására. A már nem használt szoftverek eladása egyúttal javíthat egyes cégek fejlesztési kedvén is, a befolyt pénz fedezheti az új beszerzések költségeinek egy részét. Jelenleg inkább vevõként lép fel a Preo a piacon, a készletek ugyanis panganak, gyakorlatilag minden használt szoftver eladnak. 
20-30 százalék vagy több lehet a megtakarítás
Tévedés ne essék, nem csak használt Windowst és kliensszoftvereket lehet értékesíteni vagy megvásárolni, hanem a szerveroldali szoftvereket is, mint például az SAP. Mindez azt jelenti, hogy vállalatok által mesterségesen feldarabolt európai piacon megindulhatna végre a szoftverek szabad kereskedelme, ami árkiegyenlítõ hatással bír. Ez különösen érdekes lehet az SAP esetében, mely a német piacot egy alacsonyabb árszinthez szoktatta hozzá még hõskorában, annak érdekében, hogy ki tudja nõni magát, árulta el Zsoldos. A használt német SAP-licencekkel így duplán lehet spórolni, mivel a diszkont kalkulációjának alapját jelentõ új ár is már alacsonyabb, mint máshol. Egy-egy licencátadás kettõ-nyolc hét közé esik általában, szoftvertõl függõen.
A tanácsadó hozzátette, itt is mûködik a kereslet-kínálat szabta árazás, de a szoftverek legújabb verzióját tipikusan 20-30 százalékkal olcsóbban lehet beszerezni, pedig szemben a fizikai termékekkel, funkcionalitásában és minõségében tökéletesen megegyezik az új termékekkel -- egy kettõvel ezelõtti generációhoz tartozó Office XP-nél akár 60 százalékot is lehet spórolni. A régi verziók olcsóságát kihasználva egyes vevõk upgrade-alapot keresnek, míg egy szerverszoftver esetében az a forgatókönyv is elképzelhetõ, hogy egy négyprocesszoros licencet valaki megvásárol használtan, majd igényének megfelelõen módosítja. Nem csak a szoftverköltségekkel való egyszerû spórolás lehet a remarketed piac haszna, hanem már rég eltûnt verziók beszerzésének lehetõsége, mint mikor egy cég hálózatába egy évtizeddel ezelõtti Netware-verzióra volt szükség, melyet végül egy másik vállalat szekrényében találtak meg.