Rackszerverekkel is jelentkezik a Cisco

A Cisco rackszerver-portfóliója kezdetben három modellbõl áll, melyek jelölése követi a blade-eknél bevezetetteket, ami segíti a tájékozódást. A C250 M1, hasonlóan a B250 M1-hez, itt is a vonal csúcsát jelenti, 2U magas és két Xeon 5500 sorozatú processzort tud fogadni, valamint rendelkezik a Cisco saját fejlesztésû Extended Memory megoldásával, mellyel extrém, legalább 384 gigabájtos memóriakapacitás építhetõ ki, de a kisebb memóriaigényû alkalmazások is jóval olcsóbban szolgálhatóak ki -- a Cisco Extended Memory részleteit egy elõzõ cikkünkben tárgyaltuk.
Köztes termékként a vállalat bevezette a C210 M1 modellt, melynek erõssége nem a nagy memóriasûrûség, hanem a 16 darab 2,5 hüvelykes SAS-meghajtó fogadásának képessége, amivel elsõsorban azokat a felhasználókat célozzák meg, akik nem akarják vagy tudják SAN-ra csatlakoztatni kiszolgálójukat. A magas fizikai sûrûséget itt is a 200-as modell, a C200 M1 biztosítja, mely 1U magas, nagyobb testvéreihez hasonlóan szintén kétfoglalatos, ellenben korlátozottabb memória-, HDD- és I/O-bõvíthetõséggel. A szerverek célpontja részben itt is a virtualizációval támogatott konszolidáció, a hálózati adapterek egyenként 128 virtuálisat képesek felállítani.
Mivel a szerverek a Unified Computing System (UCS) kínálat részei, ezért természetesen képesek a Cisco egységes kommunikációs rétegébe, egy veszteségmentes 10 Gigabit Ethernet hálózatba becsatlakozni. A gépek a Cisco DCNI (Data Center Network Infrastructure) partnerhálózatán keresztül lesznek elérhetõek. A lépéssel a Cisco szélesíti a megcélozható piac nagyságát, a rackszerverekkel kisebb telepítéseket és azokat is elérheti a vállalat, akik nem kívánják a cég blade keretébe zárni magukat.