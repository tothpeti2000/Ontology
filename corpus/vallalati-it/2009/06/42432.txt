OSDtBench: platformfüggetlen benchmark a desktop Linuxnak

Az uniós direktíva értelmében a kormányzati szféra beszerzési kiírásainak gyártó- és szállítófüggetlennek kell lennie, hacsak valamilyen oknál fogva nem indokolt a vállalathoz kötõdõ specifikáció, mint például az üzembiztonság garantálása érdekében. Az eredetileg 1995-ös gyökerû direktíva kimondja, márkajelzések, szabadalmak, származási hely vagy terméktípusok jelzése a kiírásban tiltott kell hogy legyen, és a hírhedt "vagy azzal egyenértékû" kitétel akkor elfogadható, amennyiben a kiíró képtelen más módon leírni a követelményeit.
A beérkezõ ajánlatok összevetéséhez ideális esetben független mérõeszközöket kell alkalmazni, így a különbözõ számítógépes rendszerek képességeit például releváns benchmarkokkal összemérni. A Linux Solutions Group (LSG) úgy látta, hogy míg szerveroldalon rendelkezésre állnak a szakmailag elfogadott tesztprogramok, addig a Linux operációs rendszerek asztali alkalmazásához nincsenek megfelelõ szoftvereszközök. A többek közt az irodai környezetben történõ használhatóságot felmérni igyekvõ elterjedt Bapco SYSmark, de a PCMark Vantage is kizárólag Windows platformot támogatnak, így a Linux jelentõs hátránnyal indul, hiszen nem mérhetõ ezekkel az eszközökkel.
OSDtBench, a független benchmark
A nyílt forrású szoftverekben érdekelt szereplõket tömörítõ LSG ezért hozta létre az Open Source based Desktop Benchmark (OSDtBench), vagyis a nyílt forráskódú szoftvereken nyugvó asztali tesztprogram létrehozását megcélzó csapatot. Az elképzelés egy nyílt licenccel rendelkezõ, a tipikus irodai munkás által futtatott feladatokat szimuláló, elsõsorban az európai igényeket szem elõtt tartó teszt kifejlesztése volt, mellyel viszonylag egyszerûen összevethetõek a PC beszerzésekre beérkezõ ajánlatok. Mintegy másfél évnyi munkát követõen a berlini LinuxTag 2009 rendezvényen prezentálta a specifikációkat Dr. Jutta Kreyss, aki az IBM német kutatás-fejlesztési részlegénél dolgozik.


Az OSDtBench olyan felhasználási szituációkat próbál utánozni, mint az e-mailezés (e-mailek és csatolmányok megtekintése, elmentése, létrehozása, törlése), a dokumentumkezelés (létrehozás, nyomtatás, keresés és csere, grafikonok, dokumentumon belüli komplex számítások, konverziók), fájltömörítés, titkosítás, képfeldolgozás, webböngészés, videolejátszás. Ezen feladatok futtatása alatt a szoftvernek mérnie és rögzítenie kell a processzor, memória, merevlemez terheltségét, az eltelt idõt, majd ezekrõl riportot készíteni. További követelmény az eredmények reprodukálhatósága, az egyszerû, automatizált kezelhetõség, és a kód portolhatósága.
A tesztbe foglalt alkalmazásokkal szembeni két elsõdleges szempont volt: lehetõség szerint legyenek nyílt forrásúak, és Linuxon és Windowson egyaránt elérhetõek. A választások nem túl meglepõek: OpenOffice.org, GIMP, Firefox, Thunderbird, Acrobat Reader, zip/unzip, GnuPG, VLC Player, Nutch + Apache Lucence. A teszt futtatásához legalább 512 megabájt memória szükséges. A benchmark implementációja jelenleg is folyik, egyelõre egy prototípus áll rendelkezésre, melyet hamarosan le lehet tölteni. A projektben olyan vállalatok vesznek részt, mint az AMD, az IBM, a Novell, a Red Hat vagy a Sun Microsystems, de képviselteti magát München városa is, mely a Linux desktop alkalmazásának egyik legnívósabb referenciája.	     
                  
                  
                  
                   