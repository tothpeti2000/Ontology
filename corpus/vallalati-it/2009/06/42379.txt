Még hûvösebbek a Fujitsu nehalemes Primergy szerverei

Megkülönböztetni az ugyanolyant
A Fujitsu összesen hat Nehalem-alapú, vagyis Intel Xeon 5500-as sorozatú processzorokra épülõ kiszolgálót jelentett be ma Magyarországon is, melyek azonnal hozzáférhetõek. Az S5-ös TX200/300, RX200/300 és BX620 Primergy-k, valamint a 900-as "Dynamic Cube" keretbe illeszkedõ BX920 S1 a Nehalemnek köszönhetõen hatalmas teljesítmény- és energiahatékonyságbeli elõrelépést jelentenek. Emiatt a korábbi gépekhez képest mutatott elõnyökkel kapcsolatban is ugyanazokat az üzeneteket tudja megfogalmazni a vállalat: még véletlenül se vásároljunk az elõzõ generációból a bõdületes különbségek miatt, ha új szervert vásárolnánk, és a felhalmozódott korábbi gépeket akár több mint 10:1 arányban konszolidálhatjuk a Nehalemmel, így csak az energia- és üzemeltetési költségeken hónapok alatt megtérül a beszerzés.
Az immár teljesen japán irányítás alá került vállalat azonban igyekszik a német hagyományokat továbbvinni, és a riválisokénál alacsonyabb fogyasztású, hûvösebb, így megbízhatóbb szervereket alkotni, melyeket egyúttal a legmagasabb teljesítményre tud hangolni. A cég paderborni tesztlaborja a világ egyik legeredményesebbje, egy kisebb adatközpontnak megfelelõ szerverparkkal igyekeznek a mérvadónak számító teszteken, mint például a SPEC vagy a TPC tesztjei is, a lehetõ legmagasabb eredményt elérni -- az Intel rendszeresen a paderborniak eredményeit veszi hivatkozási alapul, mikor processzorainak teljesítményét fényezi a publikum elõtt, és nem volt ez másként a Nehalem rajtjakor sem, a Primergy RX300 S5 és TX300 S5 a legnagyobb teljesítményt mutatták SPECCPU 2006 és TPC-E alatt, ami a kétfoglalatos gépeket illeti.


A Fujitsu Primergy legújabb S5 (és BX920 S1) szerverei továbbfejlesztett hûtési megoldást használnak. A német mérnökök megnövelték a ventilátorok méretét, így csökkenteni tudták a fordulatszámot anélkül, hogy a hûtési teljesítmény romlott volna -- így energiát tudtak megtakarítani. A levegõ útjának szabadabbá tételével, például a különféle kábelek számának csökkentésével és elrejtésével javítottak az áramláson, az ANT Kft. mérései alapján a Primergy RX300 S4 38,5 százalékáról  56 százalékra ugrott az S5 ventilációs hatékonysága. Ezt segíti, hogy a gép elején található rács, ahol a levegõt beszívja a gép, nem köralakú réseket, hanem a méhkaptárra jellemzõ lukakat használ, mely jobban segíti az áramlást. Mindezt egy 89 százalékos hatásfokú tápegység egészíti ki.
Ezek eredményeként a Primergyk jelentõsen, akár 20 százalékkal is kevesebbet fogyasztanak a rivális márkák hasonló konfigurációinál, állítja a cég, és 20 százalékkal csökkent az S5-ös generáció fogyasztása a hasonló kiépítettségû S4-ekkel szemben is, vélekedett Horánszky Csaba, az  ANT mûszaki igazgatója. Az optimalizált hûtésnek köszönhetõen a gépben nincsenek hot-spotok, mondta el Kubányi Péter termékmenedzser a Fujitsu magyarországi leánya részérõl, amit egy hõképpel is bizonyított, mely az RX300 S5-rõl készült. Egy hûvös szerver pedig fokozott megbízhatóságot jelent, mivel kisebb a meghibásodás esélye. Az ANT-nak van egy nagyobb Primergy telepítése, mely mintegy 400 évnyi hibátlan gépidõt számlál, állította Tábor Viktor, a cég ügyvezetõje -- igaz, a gépek olyan feladatokat látnak el, ahol ritkán kell például a merevlemezt használniuk, tette hozzá.
RX200 S5: akár több mint 1 terabájt lokális tár 1U-ban
A S5-ös Primergyk közül technikailag leginkább talán az RX200-as érdekes, melyben a fejlesztési irányt Kubányi állítása nagyban befolyásolták az ügyfelek. Az 1U magas rakszerver nem csak nagy teljesítményre képes, hiszen a legerõsebb Xeonokkal is lehet konfigurálni, de akár 8 darab 2,5 hüvelykes SAS merevlemezt is fogadhat, azaz lokális tárkapacitása 1 terabájt is lehet, miközben memóriakapacitása 96 gigabájtig fokozható, és még mindig marad hely a redundáns tápellátásnak. Az RX200-at akár két darab 10 Gigabit Ethernet vezérlõvel is lehet szerelni, így méretéhez képest egy igencsak ütõképes rendszert eredményezhet, mely a teljesítmény- és kapacitássûrûség egyedi kombinációjával bír.
Minden új gép rendelkezik egy azonosító kártyatartóval, mely praktikus lehet a nagyobb gépparkokat üzemeltetõk számára a leltározáshoz, és a gépek fizikai azonosításában. HIányzik viszont az UEFI, az új Primergyk továbbra is a jó öreg BIOS-t használják. Az IBM nehalemes gépeinél egyöntetûen bevezette a BIOS-szal visszafelé kompatibilis UEFI-t, mely fejlettebb menedzsmentfunkciókat tesz lehetõvé. Természetesen a Fujitsu is kínál integrált menedzsment chipet, mely egy viszonylag szerény felár ellenében aktiválható, így a gépek akár szoftveres meghibásodás esetén is adnak távoli KVM-et. A gépekre alapból 3 év teljeskörû, és a vásárlás utáni regisztrációt követõen a gyártásuktól számítva 5 éves garancia vonatkozik minden nem mozgó alkatrészre, vagyis a tipikusan meghibásodó merevlemezekre vagy ventilátorokra ez a kiterjesztett védettség sajnos nem érvényes.	     
                  
                  
                  
                   