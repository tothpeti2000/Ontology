Kinyírta a Virtual Iront az Oracle

Az értékesítési partnereinek küldött levélben az Oracle közölte, a jövõben nem fejleszti tovább a Virtual Iron termékeket és az eladásokat is leállítja, június végétõl sem új ügyfelek, sem pedig már meglevõ felhasználók részére nem adnak ki új licenceket -- írja a Register. A terméktámogatás továbbra is elérhetõ a meglevõ ügyfelek számára,a Virtual Iron Extended Enterprise Edition a 4.4-es verzió esetén 2009 szeptemberéig, a 4.5-ös verziót esetében pedig jövõ januárig él -- azonban mivel új licenceket már nem lehet kiadni, a Virtual Ironra alapozó cégek lehetetlen helyzetbe kerülhetnek.
A Virtual Iron egy Xen-alapú virtualizációs környezetet fejlesztett, elsõsorban a felügyeleti eszközökre koncentrálva. Az Oracle számára is ez jelentette a legfõbb vonzerõt, a cég saját virtualizációs megoldása, az Oracle VM szintén a nyílt forrású Xenen alapul, ezt a Virtual Iron megoldásaival kiegészítve a cég egy nagy teljesítményû, robusztus virtualizációs platformmá kívánja fejleszteni.


Amikor a Virtual Iron és az Oracle VM technológiai integrációja lezárul és az egyesített termék elkészül, a Virtual Iron felhasználói áttérhetnek erre a megoldásra, azonban ennek idejét egyelõre nem lehet tudni -- valószínûleg hónapok kérdése, de akár éveké is lehet. Egy céghez közeli forrás szerint az Oracle egy tucat alkalmazotton kívül a Virtual Iron összes dolgozóját elbocsátotta.
A helyzetet tovább bonyolítja, hogy az Oracle által bekebelezett Sun Microsystemsnek szintén van saját virtualizációs megoldása, az xVm szintén a nyílt forrású Xen technológián alapul, de a Solaris 10 operációs rendszerbõl átvett megoldásokat is tartalmaz. Emellett a vállalat egy desktop virtualizációs megoldást is fejleszt, a VirtualBox a német Innotek 2008-as felvásárlásával került a Sun birtokába. Ezek sorsa egyelõre ismeretlen, mint ahogy a többi Sun-terméké is -- a bejelentés óta lényegében semmit nem lehet arról tudni, mi lesz a Sun portfóliójával az Oracle égisze alatt.