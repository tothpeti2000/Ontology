Virtualizációs közösségi találkozó két hét múlva

Az elsõ Virtualization Dayt július 4-én rendezik meg, a helyszínt a Microsoft Magyarország biztosítja a Graphisoft Parkban található épületében. Az elsõ alkalom az egyes virtualizációs megoldásokkal való ismerkedés jegyében telik majd el, számos demót tartanak majd a Microsoft (Hyper-V), a VMware (vShpere 4) és a Sun (xVM és VDI) szakemberei, míg a nyílt forrású Xent egy független szakember fogja bemutatni. A súlypontokat a menedzselhetõség és a magas rendelkezésre állású környezetek kialakítása fogják képezni, árulták el a szervezõk.
"Már régóta érdeklõdünk a virtualizáció iránt, és szerettük volna megtalálni bizonyos célokra a legmegfelelõbb virtualizációs technológiákat. Ezért szerettük volna megtudni egyéb szakemberek véleményeit a témával kapcsolatosan.  Errõl a HUP. hu fórumán beszélgettünk" -- válaszolt lapunk megkeresésére a szervezõ Vycon Klub nevében Réz András. "Mivel rengeteg vitás kérdés merült fel, ezért egy szûk baráti körû összejövetelt kezdtünk szervezni, mely aztán ennyire kinõtte magát. Ekkor keresett meg minket több szakember, aki helyet és eszközt biztosított a "komolyabb" összejövetelre, ezúton is köszönjük nekik".
A Virtualization Dayt a jelenlegi elképzelések szerint negyedéves rendszerességgel szervezik meg, a következõ, októberi napon lehetõség lesz már vitára és kerekasztal beszélgetésre is, árulta el Réz. Az eseményre jelenleg akkora az érdeklõdés, tette hozzá, hogy akár a helyszín is könnyen változhat, mert többszörös a túljelentkezés. A szervezéssel kapcsolatos blog itt, a HUP téma itt olvasható, míg jelentkezni itt lehet.
Frissítés: a jelentkezõk nagy száma miatt a rendezvény végül nem a Graphisoft-parkban, hanem a Lurdy-házban lesz. 