Elkészült az elsõ, mobiltelefonokba építhetõ LTE-modem az LG-nél

A megfelelõ hálózaton a jelenleginél sokkal gyorsabb mobil adatkommunikációt ígér az LG Electronics új, mobiltelefonok és kézi eszközök részére fejlesztett modemchipje. A lapka által használt 3GPP Long Term Evolution (LTE) technológia a jelenleg használatos, széles körben elterjedt UMTS/HSPA kommunikációs rendszereket. Az új szabvány nem csak gyorsabb átviteli sebességeket, hanem alacsony késleltetést is ígér, valamint rugalmasabb spektrumszeletelést nyújt, azaz a jelenlegi technológiáknál hatékonyabban tudja kiszolgálni a klienseket.



Laboratóriumi körülmények közt mûködés közben is bemutatta elsõ LTE-vezérlõjét a koreai LG Electronics. A vállalat saját fejlesztésû chipje az elsõ olyan áramkör, mely méretébõl (a lapka mindössze 13x13 milliméteres) fakadóan mobilkészülékekben és kézi eszközökben is használható. Az akár 100 megabit/másodperces letöltési sebességet, valamint 50 megabit/másodperces feltöltési sebességet is elérõ modemchip elkészülte a gyártó szerint kulcsfontosságú lépés az elsõ 4G-s mobiltelefonok piacra kerülése, ezzel együtt az új hálózatok létrejötte felé.

Az LG által biztosított tesztkörnyezet ugyanakkor egyelõre csak egy, az új chipet tartalmazó, Windows Mobile operációs rendszert futtató terminálból és egy adóból állt -- a terminál 60 megabit/másodperces letöltési és 20 megabit/másodperces feltöltési sebességet ért el, a rendszerrel a demonstráció során zökkenõmentesen streameltek HD-s videót. A megnövekedett sávszélességnek és a lényegesen alacsonyabb (kisméretû csomagoknál ideális esetben 5 milliszekundumnál is rövidebb) késleltetésnek köszönhetõen a technológia akár négy HD-videostream egyidejû továbbítását is lehetõvé teszi. Az LG a mobiltelefonos modem mellett már fejleszti a  noteszgépekbe passzoló LTE-kártyát is, mely a vállalat elképzelései szerint a hordozható számítógépben kiválthatná a legtöbb vezeték nélküli kommunikációs modult.


A koreai gyártó az LTE technológia egyik legnagyobb zászlóvivõjének számít: a cég LTE-terminálját használta a német T-Mobile is az elsõ LTE-tesztfázis során, melynél 170 megabit/másodperces letöltési és 50 megabit/másodperces feltöltési sebességet sikerült mérni a folyamatosan mozgásban lévõ végponton. Az LG álláspontja szerint az LTE a legtöbb szolgáltató számára kézenfekvõ bõvítési alternatíva, az új hálózat kiépítését ugyanis a jelenlegi alapokon is el lehet kezdeni, nem szükséges egy gyökeresen új rendszert horribilis beruházások árán felállítani -- mint amilyen a WiMAX, az LTE egyetlen talpon maradt konkurense. 

4G a következõ évtizedben

Az LTE jó eséllyel pályázik arra, hogy 4G-s mobilhálózati szabvánnyá váljék késõbb, ugyanis a világ meghatározó mobilszolgáltatói, jelesen a China Mobile, a Vodafone, a T-Mobile, a Verizon Wireless vagy az NTT DoCoMo már mind letették voksukat mellette. Az LTE célja nemcsak a magas sávszélesség elérése, hanem egy rendkívül alacsony késleltetésû, teljesen IP-alapú hálózat megalkotása is, de a szolgáltatók számára talán legfontossabb, hogy drasztikusan javul a mobilhálózatok esetében leginkább érzékeny pont, a spektrumból kisajtolt kapacitás: ez az LTE esetében például a HSDPA-val szemben 3-4-szeresére emelkedik, vagyis ennyivel több felhasználót képes adott sávszélességgel kiszolgálni rugalmas spektrumszeleteléssel.

Igaz, jelentõs elõrelépést képvisel-e tekintetben a HSPA+ is, így több szolgáltató közölte, hogy az LTE korai bevezetése helyett inkább arra fejleszti fel hálózatát, és valószínûleg kivárja az LTE Advanced berendezések megjelenését. Az LTE Advanced már ízig vérig 4G-s technológiának tekinthetõ (definíció szerint a normál LTE még 3G, a szakzsargon pedig pre-4G-ként szokott hivatkozni rá), ugyanis akár több mint 1 gigabit/s elméleti csúcsteljesítményre képes letöltéskor, és többek közt agresszívabb energiatakarékossági technikákat alkalmaz -- elméletben mindezt az LTE-eszközök szoftverfrissítésével. 

A területre szakosodott ABI Research úgy becsli, hogy bár az elsõ kereskedelmi LTE-hálózatok legkorábban 2010-ben indulhatnak meg -- valószínûleg a japán NTT DoCoMóval az élen --, 2013-ban már több mint 32 millió elõfizetõje lesz az ilyen szolgáltatásoknak. Ebbõl nem túl nagy meglepetésre a legnagyobb részt Ázsia fogja kiszakítani. Az ABI szerint kevesebb mint 3 év alatt 12 millió LTE-felhasználó lesz a Távol-Keleten, kétségtelenül Japánnal az élen. Közel ugyanennyi elõfizetõre számít a kutatócég Európában, és további 8 millióra Észak-Amerikában.