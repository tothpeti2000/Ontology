Még erõteljesebb grafika az iPhone-ban, iPod touchban?

Az Apple 4,8 millió dollárért 3,6 százalékos részesedést vásárolt a brit Imagination Technologies vállalatban, amely elsõsorban mobil eszközökbe szánt multimédiás megoldásokat fejleszt. A cég által tervezett PowerVR grafikus magok teljesítenek szolgálatot több okostelefonban, illetve médialejátszóban is.



Az Apple eddig is licencelte az Imagination Technologies egyes technológiáit, az iPhone és az iPod tocuh például PowerVR MBX grafikus vezérlõt tartalmaz. Az Apple feltett szándéka, hogy az iPhone-ból, illetve az iPod touchból sikeres hordozható játékkonzolt csinál, ehhez lehet szükség például olyan grafikus vezérlõre, amely fejlett 3D-gyorsítást és egyéb vonzó képességeket kínál. 


 Az Imagination Technologies maga nem gyárt és nem is gyártat chipeket, a vállalat az általa kifejlesztett szellemi tulajdon értékesítésébõl él. PowerVR grafikus mag dolgozik az iPhone mellett számos Sony Ericsson, Motorola, Samsung és Nokia mobiltelefonban, Clarion autórádióban és navigációs eszközben.



Az Apple április végén 278 millió dolláros tranzakcióval bekebelezte a P.A. Semi chiptervezõ vállalatot, amely energiahatékony, ultraintegrált rendszerlapkákat tervez. A tervezõcéget az a Dan Dobberpuhl alapította mindössze 5 évvel ezelõtt, aki a Digital Equipmentnél korábban az Alpha és a StrongaARM egyik vezetõ tervezõje is volt, de a csapat tagjai között megtalálhatóak az Itanium, az Opteron és egyes UltraSPARC processzorokon korábban dolgozó mérnökök is.

Az Apple eddig általános, bárki számára hozzáférhetõ alkatrészekbõl állította össze az iPhone-t és az iPod touchot, a P. A. Semi felszippantásával az Apple-nek valószínûleg olyan egyedi mobil eszközök kifejlesztése a célja, melyek nem csak szoftverükben térnek el a versenytársak termékeitõl. Ezt a törekvést támogathatja a befolyás megszerzése az Imagination Technologiesben is, amelynek révén a cégnek közvetlen befolyása lehet a jövõbeli fejlesztési irányokra.