Jönnek az elsõ hibrid Blu-ray/DVD kiadványok

A fejlesztõk reményei szerint jelentõsen hozzájárulhat a Blu-ray technológia gyorsabb térnyeréséhez, sikeréhez az a hibrid lemez, melyet eredetileg a JVC mérnökei kezdtek tervezni két évvel ezelõtt, amikor még javában dúlt a DVD utódlásáért zajló harc a Blu-ray és a HD DVD közt. 



Utóbbinak éppen az lett volna az egyik elõnye a Blu-ray lemezzel szemben, hogy hibrid, azaz HD DVD és DVD rétegeket egyszerre tartalmazó korongokat is tudtak volna gyártani a technológiával. A HD DVD végül elbukott, néhány, a Blu-ray Disc mögött álló japán cég azonban továbbvitte a hibrid lemez ötletét és elkészítette az elsõ olyan lemezt, mely megfelel a JVC révén létrehozott és a Blu-ray Disc Szövetség által korábban elfogadott "Blu-ray Disc, Hybrid Format" szabványnak.


 A hibrid Blu-ray/DVD lemezt leginkább egy speciális eljárással összeragasztott Blu-ray és DVD-lemezként kell elképzelni -- a diszk összesen három adathordozó-rétegbõl áll, ebbõl kettõ 650 nanométeres hullámhosszú vörös lézerrel tapogatható le, azaz ezeket gyakorlatilag bármilyen DVD-lejátszó képes beolvasni (a korong a DVD-lejátszó számára lényegében egy hagyományos, 8,5 gigabájt tárkapacitású kétrétegû DVD-lemeznek látszik).

A legalsó, a lemez felszínéhez legközelebb elhelyezkedõ, a vörös lézert átengedõ réteg a 405 nanométeres kék lézert veri vissza, ez a réteg tehát tehát csak a Blu-ray lejátszók számára látható. A korong ezen része az egyrétegû Blu-ray lemezeknek megfelelõen 25 gigabájtnyi adatot tárol. A lemezeket gyártó japán Infiniti szerint a hibrid lemezeket a jelenleg használt vagy forgalomban lévõ Blu-ray és DVD-lejátszók 99 százaléka gond nélkül beolvassa majd.

A hibrid lemez metszeti felépítése

A gyártó által kiadott közleménybõl kiderül, hogy a hibrid Blu-ray/DVD korongok gyártása alapvetõen nem számít bonyolult feladatnak, az összesen három rétegbõl álló lemezt a megfelelõ eljárással csupán össze kell ragasztani, az egyetlen Blu-ray réteg szûkös tárkapacitása azonban fejfájást okozhat a kiadóknak. A lemezeken tárolt videók kódolása így a JVC nevéhez köthetõ, a HD jelfolyam hatékonyabb tömörítésére hivatott, MPEG-4 alapú "Intelligens HD kódolási technológia" nevû eljárással történik, mely egy fullHD felbontású videostreamet nagyjából 12-24 megabit/másodperces bitsûrûséggel tömörít.

Talán az átkódolási folyamatnak, talán a technológia újszerûségének köszönhetõen, mindenesetre az elsõ Blu-ray/DVD hibrid kollekció meglehetõsen borsos áron kerül forgalomba jövõ februárban, egyelõre csak Japánban. Egy helyi népszerû sorozat, a Code Blue: Doctor Helicopter Emergency készül el elõször ebben a változatban -- a négylemezes díszdobozért 36 540 japán jent, azaz napi árfolyamon számítva nagyjából 77 ezer forintot fognak kérni. Talán nem véletlen, hogy arról egyelõre szó sincs, hogy a nagyobb tengerentúli stúdiók ráharaptak volna a technológiára.