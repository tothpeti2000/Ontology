Több mint tízmilliárd dollárt öl 10G-s LCD-gyárakba az AU Optronics

[Digitimes/HWSW] Négy, legalább 10. generációs LCD-üzemet fog felépíteni Tajvanon a következõ tíz év során az AU Optronics (AUO), a világ harmadik legnagyobb LCD-panelgyártója. A befektetés hatalmas összegeket fog elemészteni, ugyanakkor a piac lendületesen bõvül az elõrejelzések szerint.



Az AUO a következõ 10 év során négy LCD-panelgyárat épít majd fel Tajvanon, melyek legalább 10G-s sorokat fognak alkalmazni. Az LCD-gyártásban a generációk a megmunkált üveglapok növekvõ méretére utalnak. A 8G-s sorokon 2,2x2,5 méteres lapokat alkalmaznak, melyek hat darab 132 centiméteres panel kivágására nyújtanak lehetõséget, míg a 10G-s lapok mérete 2,8x3 méter körül alakul, ami már hat darab 165, nyolc 144, vagy tizenöt 107 centis panelt is eredményezhet. A nagyobb üveglapok a nagyobb fizikai méretek mellett gazdaságosabbá is teszik a termelést a relatíve kevesebb mozgatás és megmunkálási lépés révén.

Egy-egy üzem megépítése önmagában is hatalmas összegeket emészt fel, így nem csoda, hogy a négy összesen 12,8 milliárd dollárnak megfelelõ befektetést fog elemészteni 10 év alatt. Az elsõ gyár építkezései jövõ nyáron indulhatnak meg a Central Taiwan Science Parkban, így tömegtermelésre 2011-12 magasságában állna készen, ugyanakkor a részleteket még nem specifikálták, közölte a tajvani cég, mely többek közt a Sony és a Samsung LCD-televízióiba is szállít paneleket. A tajvani kormányzat igyekszik segíteni az AUO-t beruházásainak megvalósításában, melytõl a gazdasági aktivitás serkentését remélik, fõként a beszállítók megjelenésével.

Az AUO ezzel a második vállalat, mely 10G beruházást jelentett be. A Sharp 3,2 milliárd dollár értékû 10G-s japán üzemének építkezései már javában folynak, és a tömegtermelés 2010-ben indulhat meg. A nagy rivális Samsung egyelõre csak érdeklõdését fejezte ki, konkrét beruházást és ütemtervet eleddig nem hozott nyilvánosságra. A dél-koreai óriás helyzetét gazdaságossági szempontból nehezítheti, hogy a Sony, mint az LCD-tévék piacának egyik meghatározó szereplõje, a Sharppal kötött megállapodást 10G-s panelek gyártásáról, ami azt jelenti, hogy nem fog egy újabb, a Samsunggal közös LCD-gyárba befektetni, ahogyan azt a 7G-s és 8G-s üzemek esetében tette -- sokkal nehezebb lesz kielégítõ megtérülést találniuk.


A Sharp legalább egyéves elõnnyel rendelkezik a nagyobb méretû panelek gazdaságos termelését lehetõvé tévõ következõ generációs sorok bevezetésében, így piaci tesztelõként is szolgál az iparág számára. Riválisai, elsõsorban a Samsung a Sharp nagyméretû, 165 centiméteres LCD-televízióinak piaci szereplése alapján döntenek befektetésükrõl 10G-s sorokba -- elképzelhetõ, hogy inkább 7-8G-s kapacitásaikat bõvítik tovább, melyekkel gazdaságosabban elégíthetik ki a piaci kereslet derekát.

Amennyiben a 150 centiméter feletti, vagyis a 60 hüvelykes kategóriájú LCD-televíziókra lecsapnának a fogyasztók a következõ évek során, úgy saját 10G-s termelésének beindulásáig a saját kevésbé gazdaságos termeléssel és az AU Optronicstól beszerzett 10G-s lapokon gyártott panelekkel tudná kielégíteni a keresletet. A nyolcadik generációs üzemekben is elõállíthatóak akár 100 hüvelykes panelek is, azonban egy bizonyos méret felett már fõként geometriai okokból a gazdaságosság drasztikus lezuhan, ugyanis rengeteg selejt terület keletkezik.

Az iSuppli becslése alapján a vállalatok idén összesen mintegy 17 milliárd dollárt fektetnek LCD-paneleket gyártó üzemekbe, ahogyan a számítógépes kijelzõkbe és televíziókba szállított panelek piaca idén 89 milliárd dollárt tesz majd ki, 2012-re pedig meghaladhatja a 120 milliárd dollárt és a 730 millió darabot is. Az LCD-tévék volumene ebbõl idén 100 milliót, öt éven belül pedig közel 200 millió darabot hasít majd ki, miközben az átlagos méret egyre emelkedik, és túlsúlyba kerülnek az 1080p-s fullHD-szettek.