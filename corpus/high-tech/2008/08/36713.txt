Profi fülhallgatókkal bõvíti kínálatát a Logitech

A Logitech 34 millió dollárért megvette az Ultimate Ears céget, amely elsõsorban professzionális fülhallgatóiról, színpadi monitorairól vált ismertté, de az utóbbi idõben, fõleg a hordozható MP3-játszók térnyerésével párhzamosan számos fogyasztói terméket is megjelentetett. 



Az 1995-ben alapított Ultimate Eears weboldalán olvasható információk szerint a cég termékeit olyan zenekarok is használják, mint a Metallica, az Aerosmith, a Van Halen, a Linkin Park, és a Guns 'n Roses, de a listát végigböngészve gyakorlatilag az összes zenész nevét megtaláljuk, aki az elmúlt tíz évben koncertet adott, Alanis Morisette-tõl egészen a ZZ Topig. A felhasználók körébe tartozik még emellett számos profi hangmérnök. Az Ultimate Ears legolcsóbb fülhallgatója már 40 dollárért megkapható, innen az árak 1200 dollárig emelkednek.

Ultimate Ears Super.fi 4vi


"Az igazán magával ragadó zenei élményhez szükség van egy kényelmes fülhallgatóra, ami kiszûri a háttérzajt, és úgy adja át a zenét, ahogy azt a mûvész megálmodta" -- mondta Junien Labrousse, a Logitech termékigazgatója. "Az Ultimate Ears pont ennek a mestere."

Az Ultimate Ears termékeivel és technológiáival a Logitech a saját audio-termékvonalát fogja erõsíteni. A egykoron kizárólag PC-perifériákat gyártó cég az utóbbi években teljesen elszakadt a számítógépektõl és számos olyan termék gyártásába fogott, amelyek a multimédia más területeit fedik le. Ezek közé tartoznak a programozható távirányítók, iPodhoz tervezett hangszórók, Bluetooth-headsetek, vagy a vezeték nélküli médialejátszók. A svájci cég számos akvizíciót hajtott végre hogy szélesítse kínálatát, ebbe a trendbe illeszkedik az Ultimate Ears megvásárlása is.