Szkeptikus az OLED-ek rövid távú sikerével kapcsolatban a Panasonic

Az OLED-ekkel kapcsolatos korábbi bizakodó kinyilatkozások és a fejlesztésbe ölt hatalmas pénzösszegek ellenére meglehetõsen szkeptikus véleményeket lehetett hallani a Ceatec 2008 kiállítás nyitónapján az egyik legnagyobb japán szórakoztatóelektronikai gyártónak számító Panasonictól a technológia jövõbeni térhódítását illetõen.



Kizárt dolog, hogy a szerves fénykibocsátó diódákra (azaz OLED-technológiára) épülõ panelekkel szerelt televíziókészülékek néhány éven belül megtörjék a ma széles körben elterjedt LCD- és plazmaalapú megoldások dominanciáját: a technológia egyelõre nem elég kiforrott és olcsó ahhoz, hogy nagyobb méretû panelek sorozatgyártását is meg lehessen kezdeni -- mondta a kiállításon újságírók elõtt Sakamoto Toshihiro, a Panasonic AVC Networks elnöke. A cég portfóliójában egyelõre egyetlen OLED-televízió sem szerepel -- a világon egyedüliként a Sony forgalmaz ilyen megjelenítõt; a 11 hüvelykes XEL-1 tavaly év végén kerül forgalomba Japánban.

A világ elsõ OLED-tévéje, a Sony XEL-1


A többi ázsiai szórakoztatóelektronikai gyártóval együtt a Panasonic is dolgozik OLED-tévék fejlesztésén, a cégnek ugyanakkor -- tette hozzá Sakamoto -- újra kell gondolnia a technológia piaci pozícióját. Az egyik legnagyobb iparági szereplõ szkeptikus hozzáállása mindenesetre kétségessé teszi, hogy az LCD-nél vagy a plazmánál lényegesen kontrasztosabb képet nyújtó, emellett sokkal vékonyabb paneleket eredményezõ OLED-technológia a jövõ évtized közepénél elõbb utat találhat magának a nappalikba.

Idén nyáron, a mostani, meglehetõsen visszafogott nyilatkozatok elõtt a Panasonic márka tulajdonosa, a többek közt kijelzõpaneleket is gyártó Matsushita Electric Industrial még arról számolt be, hogy koreai riválisait megelõzve rövid távon igyekszik a nagyobb panelek gyártását felfuttatni, kerül amibe kerül alapon: a cég jövõ tavasszal indítaná be a 20 hüvelykes, vagy nagyobb OLED-ek gyártására felállított üzemét, ahol egyelõre csak az új technológiájú kijelzõk prototípusai készülnének. A Matsushita ezzel együtt megduplázza a kutatás-fejlesztésben résztvevõ szakemberek számát is, így rövid idõn belül egy nagyjából 200 fõs mérnöki gárda vesz majd részt az új generációs kijelzõpanelek megtervezésében.

A japán cég a nyáron ismertetett tervek szerint 2011-ben kezdené meg a nagyobb televíziókészülékeknél is alkalmazható OLED-panelek tömeggyártását -- a japán elektronikai multi 2010-ben egy LCD-paneleket gyártó üzemében állítaná fel azokat a gyártósorokat, melyekben a mai LCD-k méretével felérõ, 40 hüvelykes, azaz nagyjából 100 centis képátlójú OLED-tévékbe kerülõ paneleket állítják elõ. A Himedzsiben található üzemben egy évvel késõbb indulhat meg a nagyobb kijelzõk tömegtermelése. A gyártósorok felállítása és a fejlesztés több mint 100 milliárd japán jenbe kerül a vállalatnak.