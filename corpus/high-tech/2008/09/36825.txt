Rendelhetõ a Lenovo IdeaPad U8 internetterminál, egyelõre csak Kínában

Többször tettünk említést oldalunk hasábjain a Lenovo közelgõ internet-termináljáról, az IdeaPad U8-ról, melyet a gyártó formálisan az olimpiai játékok alatt mutatott be. A 4,8 hüvelykes kijelzõvel szerelt parányi számítógép már rendelhetõ, igaz ma még csak Kínában.



A Lenovo MID-je alig nagyobb mint a Sony PSP hordozható játékkonzolja: a készülék méreteit alapvetõen a 4,8 hüvelykes, 800x480 képpontos érintõkijelzõ határozza meg. E kijelzõ jobb oldalán mobiltelefonokhoz hasonló gombok találhatók, melyek SMS-szerû szövegbevitelt tesznek lehetõvé, ezt egy trackpoint egérpótlék is kiegészíti. Az U8 lelke egy 800 megahertzes Intel Z500 Atom processzor, melyben 512 kilobájt másodszintû gyorsítótár van.


A 300 grammos U8-ban egy gigabájt memória felel azért, hogy egyidõben több alkalmazás is zökkenõmentesen futhasson, melyek a hat gigabájtos SSD meghajtóról töltõdhetnek be. A gép a külvilággal USB 2.0 porton keresztül, Wi-Fi (802.11 b/g) rádióval, illetve 3G modulon keresztül kommunikálhat, utóbbi SIM-kártyát fogadó foglalata az akkumulátor alatt található. Az U8 a felsoroltakon túl rendelkezik Bluetooth adóvevõvel, SD/SDHC kártyákat fogadó réssel, VGA-kimenettel, fülhallgatókimenettel, két kamerával és GPS-vevõegységgel is.




A készüléken Windows helyett Linux operációs rendszer fut, annak is valamely mobil változata, mint amilyen az Ubuntu Mobile, (melynek munkaasztala speciálisan a kicsi megjelenítõkre szabott, a szokásosnál nagyobb ikonokkal és gombokkal, amelyeket értelmezni, illetve kezelni kényelmesebb a kis képátlón). Az U8-at lítiumion akkumulátora öt órán keresztül láthatja el energiával. A Lenovo IdeaPad U8 ötezer jüanért, azaz nagyjából 730 dollárért jelent meg egy kínai webáruház kínálatában.