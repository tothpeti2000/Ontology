Combos SSD meghajtó és flash modulok a Toshibától

Egy új SSD-meghajtóval, valamint egy netbookok számára kialakított új flashmemóriás adattárolókkal bõvítette kínálatát a Toshiba. A 2,5 hüvelykes SSD noteszgépekbe illik, kapacitása 256 gigabájt, a flash modulok pedig a netbookok tárolói lehetnek, 8, 16 és 32 gigabájt kapacitással.



A Toshiba SSD meghajtója a 2,5 hüvelykes noteszgép-tárolók sorát gyarapítja, a 256 gigabájtos kapacitást többszintû cellaszervezéssel éri el. A gyártó új SSD-je nem a piac leggyorsabb modellje, de a leglassabbak közé sem sorolható: a tárolót írni 70 MB/s olvasni pedig 120 MB/s sebességgel lehet. A SATA csatolóval ellátott tároló próbaváltozata a gyártók számára már elérhetõ, tömegtermelése a negyedik negyedévben kezdõdhet.


A szabványos kilenc milliméter magas, negyedterabájtos notesz-SSD mellett a Toshiba a növekvõ netbook piac számára új flash modulokat is bejelentett, melyek az SSD-hez hasonlóan jelenleg csak próbaváltozatban léteznek. A modulok SATA csatolófelülettel rendelkeznek, kapacitásuk pedig 8, 16, illetve 32 gigabájt.

Toshiba 256 GB SSD

A három modellbõl álló sorozat tagjaiból 80 MB/s sebességgel lehet kinyerni az adatokat, az írási sebesség maximum 50 MB/s lehet. Az 50x30 milliméteres fizikai méretû egységek sorozatgyártása a negyedik negyedév közepén indulhat. A háttértárak árait a gyártó még nem ismertette.