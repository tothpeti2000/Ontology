Nem olcsó a Gigabyte Atom-alapú webterminálja

A napokban került fel az ausztrál Tegatech weboldalára a Gigabyte M528 internet-terminál, mely az Intel Atom processzora köré épül. A Linuxszal kapható parányi gép többe kerül, mint gondoltuk.



A Gigabyte az egyike azon gyártóknak, amelyek már jelezték olyan internetes terminál (MID) érkezését, amely az Intel Atom processzorát alkalmazza. A Gigabyte M528 ezek közül is elsõként kerülhet a fogyasztók kezébe, az ausztrál Tegatech weboldalán már elõrendelést is fel is lehet adni a gépre. A Gigabyte M528 fél gigabájt memóriával és nyolc gigabját flash háttértárral vásárolható majd meg júniustól 1200 ausztrál dollárért, ez hozzávetõleg 1130 amerikai dollárnak felel meg. A weboldalt valószínûleg csak véletlenül élesítették, ma már inaktív .

A Gigabyte M528 az Intel 800 megahertzen üzemelõ Atom processzorát alkalmazza, a számolt adatok pedig a 4,8 hüvelykes, érintésérzékeny megjelenítõ 800x480 képpontján válnak láthatóvá. A kettécsúsztatható gépház nyitott állapotában láthatóvá válik a teljes QWERTY billentyûzet, melyet egy egérpótlék is kiegészít a kijelzõ jobb oldalán. A hátoldal egy három megapixeles, autofókuszos fényképezõt rejt, a házban még egy GPS-vevõnek is szorítottak helyet a tervezõk. Az internet vezeték nélküli hálózati csatolóval és HSDPA modul segítségével egyaránt elérhetõ.



Mint arról már korábban beszámoltunk, az Intel Atom márkanévvel dobja piacra az ultramobil számítógépekbe és olcsó asztali konfigurációkba szánt új architektúráját. A korábban Silverthorne kódnéven ismert Atom processzor és Menlow Centrino Atom platform a születõben lévõ úgynevezett mobile internet device (MID) kategóriát szolgálja ki, melyek lényegében x86-alapú kéziszámítógépek, online és multimédiás felhasználásra kihegyezve -- egy kisebb UMPC, mint az OQO, vagy egy Sidekick-szerû számítógép ebbe a kategóriába esik.