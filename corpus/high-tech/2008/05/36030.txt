Samsung telefonokban mutatkozhat be elõször a 3M mini projektora

A Motorolát megelõzve a Samsung lesz az elsõ gyártó, amely mobiltelefonjaiba építi a 3M parányi kivetítõjét, mobilos projektorát. A kivételes kiegészítõvel szerelt Samsung mobilok már az év végén piacra kerülhetnek.



A 3M miniprojektora ez év végén már bekerülhet a Samsung felsõkategóriás mobiltelefonjaiba, az ezzel szerelt készülékek pedig akár már decemberben eljuthatnak a szolgáltatókhoz. Ezek a készülékek természetesen a testesebb darabok számát gyarapítják majd, bár a 3M kivetítõmodul a legkisebbek egyike, mérete nagyjából egy kilencvoltos elemével egyezik meg.


A maplewoodi illetõségû 3M kivetítõje a Samsung mobilok mellett egyéb elektronikai cikkekben is helyet kaphat, ezek között szép számmal lesznek médialejátszók is, de akár noteszgépekbe is juthat belõle. A projektor a St. Paulban megtartott 3M éves részvényestalálkozóján is kiállításra került, ahol George Buckley, a 3M vezére nagy reményekkel beszélt róla. A kiegészítõvel felszerelt mobilok 200-400 dollárral kerülnek majd többe.


3M projektor


A projektor lelke egy mikroméretû kijelzõ, ilyet gyárt például a Displaytech is, mely tavaly novemberben mutatta be FLCoS kijelzõjét -- akár még az is elõfordulhat, hogy ez a mindössze 11,5 mm magas, kevesebb mint 100 mW-ot fogyasztõ, LED-es fényforrású kijelzõ található a 3M mini projektorában is. A kijelzõket VGA (640 x 480), illetve SVGA (800 x 600) felbontásokkal szállítja a Displaytech.

Korábban a Motorola készülékekkel kapcsolatban került szóba a 3M megoldása, ennek ellenére a céget megelõzve a Samsung lehet az elsõ, aki vállalkozik arra, hogy termékeibe beépítse azt. A 3M mellett hasonló megoldásokon dolgozik a Texas Instruments, a Microvision és a Motorola is. Utóbbi a Microvision-nel közösen fejleszt, a TI pedig egy saját, DLP-mikrotükrös rendszert minimalizálna olyan szintûre, hogy az akár mobilkészülékekbe is beépíthetõ legyen. A DLP-s megjelenítõ elõnye a nagyobb felbontás lenne.