A hallgató kezébe adja a karmesteri pálcát az MT9 audioformátum

[Clubic.com] A The Korean Times riportja szerint a karmesteri pálcát a hallgató kezébe adó megoldással cserélnék le az MP3 audioformátumot koreai fejlesztõk. Az MT9 gyorsan nagy népszerûségre tehet szert a zenekedvelõk és a karaokézók körében. 



Az MT9 kiterjesztéssel jelzett Music 2.0 formátum lejátszása alatt lehetõségünk van külön-külön állítani az egyes hangszerek, vagy akár az énekes hangerejét, így a "gyári" beállítások mellett teljesen személyre szabhatjuk az adott dal hangzását. Szeretnénk kiemelni a gitárszólót, vagy eltünteni az énekes hangját a karaokéhoz? Ezzel a formátummal ez nem probléma.

A fejlesztõk szerint az MT9 akár az MP3-at is leválthatja, az április végén megtartott Motion Picture Experts Group (MPEG) ülésen ki is választották a formátumot az új zenei szabvány egyik jelöltjének. A formátumot az Audizen pedig kereskedelmi formába is öntötte, már néhány kiválasztott albumot Dél-Koreában meg is lehet vásárolni ilyen kivitelben.


Ham Seung-chul, az Audizen igazgatója szerint az MPEG fórum júniusi, németországi ülésén nemzetközi szabvánnyá emelik az MT9-et. Véleménye szerint a zeneiparnak a piacra mint szolgáltatásra kellene tekintenie, az egyes termékek -- albumok -- értékesítése helyett, az MT9 pedig ideális jelölt lehet egy ilyen megközelítés digitális inkarnációjának. A formátumot ugyanúgy támogathatják majd hordozható készülékek is, mint a jelenlegi MP3-at.



Az MT9 lejátszójának keverõjével az énekes, a kórus, a billentyûs, a gitár, a dob és az alap hangerejét állíthatjuk kedvünk szerint. Az MT9 abban is követné az MP3-at, hogy szabadon másolható lenne, másolásvédelmet nem terveznek a formátum feltalálói. A formátum iránt nagy gyártók, mint a Samsung és az LG is érdeklõdnek.