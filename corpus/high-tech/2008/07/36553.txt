A Matsushita is százmilliókat öl az OLED-ek fejlesztésébe

[Nikkei/HWSW] Három éven belül, 2011-ben megkezdené a nagyobb képátlójú, 40 hüvelykes OLED-panelek tömeggyártását a Matsushita Electic Industrial. A cégnél az ehhez szükséges beruházásokat 100 milliárd japán jenre, azaz napi árfolyamon számítva nagyjából 136 milliárd forintra becsülik -- áll a Nikkei mai riportjában.



A szerves fénykibocsátó diódákra épített kijelzõket kis méretben már jóval olcsóbb gyártani, mindezek ellenére csak néhány cég rendelkezik világszerte az ehhez szükséges technológiával és szabadalmakkal. A japán szórakoztatóelektronikai multik -- köztük a Matsushitával -- nemrég egy a szigetország kormányzata által támogatott kutatás-fejlesztési projektet is indítottak az szerves fénykibocsátó diódákból álló kijelzõk gyártásának felfuttatására, a Sony pedig korábban arról számolt be, hogy 200 millió dollárt pumpál a szerveskijelzõk gyártásába.

A japán gyártók -- így a Matushita is -- jelenleg leginkább a koreai piaci szereplõkkel versenyeznek, a kijelzõk gyártásában világelsõ Samsung Electronics és az LG Display már korábban közölte, hogy hasonló projekteket indítanak az OLED-ek felfuttatása érdekében. A Samsung mobilkijelzõkért felelõs divíziójának marketingért felelõs alelnöke korábban úgy nyilatkozott, hogy cége jelenleg 1,5 millió OLED-kijelzõ gyártására rendelkezik kapacitással, melyet 2009-re megduplázna, 2010-re pedig megnégyszerezne. Ezzel együtt a gyártási költségeket is csökkenteni lehetne, így nagyobb méretben is elérhetõbbek lennének ezek a megjelenítõk, bár az továbbra is kérdés, hogy a 32 hüvelykes, vagy még nagyobb szerves megjelenítõk ára milyen mértékben csökkenhet, így a technológia milyen ütemben képes felvenni a versenyt a kiforrottabb és lényegesen olcsóbb LCD-vel.

A világ elsõ OLED-tévéje, a Sony XEL-1


A Matsushita koreai riválisait megelõzve igyekszik a nagyobb panelek gyártását felfuttatni, a jelek szerint kerül amibe kerül alapon: a cég jövõ tavasszal indítaná be a 20 hüvelykes, vagy nagyobb OLED-ek gyártására felállított üzemét, ahol egyelõre csak az új technológiájú kijelzõk prototípusai készülnének. A cég ezzel együtt megduplázza a kutatás-fejlesztésben résztvevõ szakemberek számát is, így rövid idõn belül egy nagyjából 200 fõs mérnöki gárda vesz majd részt az új generációs kijelzõpanelek megtervezésében.

A japán elektronikai multi 2010-ben egy LCD-paneleket gyártó üzemében állítaná fel azokat a gyártósorokat, melyekben a mai LCD-k méretével felérõ, 40 hüvelykes, azaz nagyjából 100 centis képátlójú OLED-tévékbe kerülõ paneleket állítják elõ. A Himedzsiben található üzemben egy évvel késõbb indulhat meg a nagyobb kijelzõk tömegtermelése.