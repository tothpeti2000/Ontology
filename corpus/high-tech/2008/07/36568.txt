Elég gyors lehet a Nano az Intel ellen

Napvilágot láttak a VIA következõ generációs processzorának elsõ tesztjei, melynek piaci szereplésétõl a chipsetpiacról kihullott cég jövõje függ. Az elsõ tesztek azonban sajnálatos módon a netbookokba és olcsó PC-kbe szánt Nano chipet többnyire olyan számításintenzív kódokkal vizsgálták, melyekkel a felhasználók többségénél biztosan nem találkozik, valamint hiányzott az egyik fõ piaci ellenfél, a Celeron M -- ez utóbbit elméleti közelítéssel próbáltuk pótolni. 



Elég gyors ott, ahol érdemes

Az 1,8 gigahertzes Nano L2100 névre hallgató modellt (25 W TDP) az Intel Atom fejlesztésével mérték össze a tesztelõk, valamint referenciaként egy-egy Athlon 64 X2  és Core 2 Duo is helyett kapott az egyik lap méréseiben. A PC Perspective és a HotHardware alapján a Nano teljesítményigényes területen messze elmarad az AMD vagy az Intel architektúráitól. Egy K8-as magnál azonos órajelen nagyjából 25-30 százalékkal volna lassabb olyan processzorintenzív kódok alatt, mint Cinebench R10 renderelés vagy Lame mp3 enkódolás, ami végeredményben egyáltalán nem rossz, figyelembe véve a K8 integrált memóriavezérlõjének szignifikánsan kedvezõ hatását és magasabb fogyasztását.

A hátrány a Core mikroarchitektúrával szemben tovább fokozódik, ami nem meglepõ, tekintve a Core masszív és gyors 4 megabájtos osztott L2 gyorsítótárát és széles, agresszív soronkívüli végrehajtással támogatott felépítését: a Nano lemaradása itt 30-40 százalék közé nõ, vagyis megfordítva 40-66 százalékkal nagyobb teljesítményt kellene leadni ahhoz, hogy versenyképes legyen egy Core 2 maggal azonos órajelen renderelésben. A számok bár nem kecsegtetõek, nem ezek a processzorok képezik a Nano piaci ellenfeleit, és az Atom ennél is gyengébben muzsikált, néhol 50 százalékos lemaradást produkálva a Nano mögött egyes számításintenzív kódok alatt, ami processzor mikroarchitektúráját ismerve nem csoda.


VIA Nano
 Az Isaiah kódnéven fejlesztett Nano egy gyökeresen új mikroarchitektúrát valósít meg a Fujitsu 65 nanométeres eljárásán, területe 63 négyzetmilliméter. Szakítva az elõdök örökségével a legújabb megoldásokat használja fel egy modern felépítésû processzor létrehozása érdekében. A Nano számos téren mérföldkõ a VIA számára, így például az elsõ 64-bites utasításkészletû, és az elsõ soronkívüli végrehajtással bíró szuperskalár mikroarchitektúra. Órajelenként három utasítás feldolgozására képes, többszintû, szavazásos elagázásbecslõ rendszerrel és hatékony cache-hierarchiával rendelkezik 1 megabájtos L2 gyorsítótár mellett. A Nanóban kriptográfiai motor is található, mellyel az ismert titkosítási algoritmusok rendkívül gyorsan futtathatóak. 

Az energiahatékonyság érdekében természetes a dinamikus energiagazdálkodás, ugyanakkor azt is igen fejlett módon teszi a Nano. Két független órajelgenerátora révén teljesítményveszteség nélkül képes feszültségét és órajelét léptetni, míg az Intel chipjei esetében ezek, még ha emberi léptékkel felfoghatatlanul rövid idõre is, felfüggesztik a végrehajtást. Egy további kifinomult technikával ráadásul nem elõre rögzített feszültség-órajel lépcsõket határoz csak meg a Nano, hanem a maghõmérséklet függvényében képes kalibrálni magának az üzembiztos mûködéshez szükséges feszültséget. Mivel a "gyári alapbeállítások" a legrosszabb, extrém maghõmérséklet esetét veszik figyelembe, ezért ez a gyakorlatban, alacsonyabb hõmérsékletek esetén alacsonyabb feszültségeket, így alacsonyabb fogyasztást eredményez. A processzort gyakorlatilag teljesen leállító C6 energiaszint segítségével a Nano terheletlenül 0,1 wattot fogyaszt. 







Az audio-video tartalom kódolásánál és 3D renderelésnél valamivel relevánsabb feladatok után kutatva a HotHardware a PCMark Vantage egyes altesztjeit is lefuttatta. A kommunikációs részben különbözõ felhasználási szituációkat igyekszik szimulálni a szoftver SSL titkosítás, weblap renderelés, vagy VOIP hangfolyam párhuzamos futtatásával -- sokkal valószínûbb szcenárió a korábbi kódoknál. A Nano egy magja miatt itt is drasztikusan, 50-60 százalékkal elmarad a magasabb órajelû kétmagos Intel és AMD chipekkel szemben, ugyanakkor az eredmények diszkontálásával tippelhetõ egy Core mikroarchitektúrájú Celeronhoz viszonyított teljesítménye. A Core Duo E6600 (2,4 GHz) órajelének és gyorsabb adatbuszának, 4 megabájtos L2 gyorsítótárásnak, két magjának teoretikus kiszûrésével a Nano nagyjából 75-85 százalékát nyújthatná itt egy 1,8 gigahertzes Celeron M 540 teljesítményének.

Szintén releváns feladatokat takar a PCMark Vantage Productivity alteszt, mely irodai környezetben folytatott tevékenységeket szimulál: szövegszerkesztés, alkalmazásbetöltés, kapcsolatok keresése, víruskeresés, weboldalak renderelése és bezárása. Az elõzõhöz hasonló, kevésbé erõs diszkontálást alkalmazva a Nano 80 százalékon belülre érkezik meg a Celeron 540 mögé, miközben alacsonyabb energiaosztályhoz tartozik, és fejlettebb energiatakarékossági funkciókkal bír. Ez már közelíti a VIA azon közvetett állítását, hogy az irodai környezetet szimuláló OfficeBench 2001 tesztcsomag alatt teljesítményben felveszi a versenyt azonos órajelen a Celeronokkal.

Atomot eszik

A Nano abszolút teljesítményben egyértelmûen maga mögé utasítja az Intel Atomot, ami kötelezõ gyakorlat annak sokkal gyengébb felépítése miatt. A kommunikációs tesztben 30, a produktivitásban 40 százalékkal mutatott nagyobb teljesítményt, igaz, tízszeres (25 vs. 2,5 watt) TDP mellett. Az órajelet diszkontálva (1,8 vs. 1,6 gigahertz) pedig 17 és 26 százalékos fölényt kapunk. Mobil felhasználásban a Nano órajelének optimuma 1,3-1,4 gigahertz körül lehet a jelenlegi 65 nanométeres implementációnál, e fölött ugyanis drasztikusan emelkedni kezd a terhelés alatti fogyasztás a szükséges üzemi feszültség emelése miatt, mely négyzetes hatással bír: 1,3 gigahertzen 8 wattról 1,6 gigahertzen már 17, 1,8 gigahertzen pedig már 25 wattos TPD besorolással bír.


Intel Atom
Az Intel 45 nanométeres eljárásán implementált egymagos chip mindössze 47 millió tranzisztorból épül fel és 25 négyzetmilliméter területû, szemben például a szintén 45 nanométeres technológiával termelt Penryn-magos Core 2 Duo 410 millió tranzisztorával és 107 négyzetmilliméterével -- de a Nano is két és félszer akkora. A miniatûr fizikai méretek rendkívül alacsony, néhány ezer forintos termelési költséget és kompaktabb rendszereket eredményeznek. Az Atom mobil internetterminálokba, netbookokba, és mini asztali PC-kbe is kerül, utóbbi kettõhöz PC-chipset jár, és Diamondville kódnévre hallgatnak a chipek.

Az Atom utasításkészlete megegyezik a Core 2 Duóéval, vagyis minden arra optimalizált szoftver újrafordítás nélkül lesz képes futni rajta -- támogatja a 64-bites végrehajtást és az SSE4 vektorkiegészítéseket is. Az új mikroarchitektúra fele olyan széles, mint a Core, négy helyett órajelenként kettõ utasítás dekódolását tudja elvégezni legfeljebb, továbbá nem rendelkezik soronkívüli végrehajtással, vagyis hiányzik belõle az x86-os processzorokban a Pentium Próval több mint egy évtizede debütált komplex dinamikus utasításütemezés és újrarendezés.

Az alacsony tranzisztorszámnak, az alacsony fogyasztást szem elõtt tartó felépítésnek, és a mélyebb, nyugalmi C6-os energiaszint bevezetésének köszönhetõen a Silverthorne rendkívül takarékos, tipikus fogyasztása 1 watt alatti, de a leadott hõ teljes terhelésen sem haladhatja meg tartósan a 2,5 wattot 1,6 gigahertzen sem.



Az 1,3-1,4 gigahertzes órajelen a Nano nagyjából hasonló, némileg magasabb teljesítmény nyújtana az 1,6 gigahertzes Atomnál az elõbbi irodai tesztekben, fogyasztása ugyanakkor jóval felülmúlja a 45 nanométeres miniatûr processzorét -- az Intel gyártástechnológiai fölénye könyörtelenül kiütközik, ahogyan többszálú alkalmazások vagy multitasking környezetben rendkívül sokat segít a gyenge mikroarchitektúrával bíró Atomon a HyperThreading is. Egyszálú, számításintenzív végrehajtásban azonban még egy 1 gigahertzes, 5 wattos Nano is felvenné a versenyt az Atommal, energiahatékonyságban azonban ekkor is alulmaradna. Minden szellemi erõfeszítés ellenére a pontosabb képre továbbra is várni kell, ahhoz több mérési eredmény szükséges.

Platformok

A mérkõzés természetesen messze nem csak a processzorokról, hanem teljes platformokról szól, jelesül a chipsetrõl és grafikus magról, valamint az egyes számítógépgyártók implementációjáról. A VIA a Nano kifejlesztésével egy olyan processzort hozott létre, mely láthatóan valahova az Atom és a Celeron M-ek közé esik teljesítmény és energiahatékonyság szempontjából egyaránt, és mindkettõvel felveheti a versenyt: az Atommal szemben azok számára lehet kecsegtetõ mini notebookokba, akik valamivel nagyobb teljesítménypotenciálra vágynak, például gyakran enkódolnak zenét, vagy szerkesztenek képet, Javascript, Java vagy .NET kódokat futtatnak sûrûn, ahol a Nano soronkívüli végrehajtása és kétszer nagyobb L2 gyorsítótára igazán megmutatkozhat. A Celeron M-ekkel szemben pedig az alacsonyabb ár (kisebb magméret) vagy hosszabb akkumulátoridõ (a Celeronból hiányzik a SpeedStep dinamikus feszültség-órajelszabályozás) jöhet szóba, ha abszolút teljesítményben nem is éri utol.


A Nano egy BIOS-frissítést követõen teljesen platformkompatibilis a jelenlegi C7-M processzorokkal, melyek, így az átállás gyakorlatilag minimális költséggel jár a számítógépgyártó partnerek számára. A tajvani cég egy mini notebook referenciadesignt is készített, hogy leszorítsa a piacra lépés korlátait és keresletet gerjesszen chipjei iránt. A VIA VX800 chipset valójában egyetlen ultraitengrált chipbõl épül fel, legfeljebb 2 gigabájt DDR2 memóriát kezel és VIA Chrome9 HC3 grafikus processzort integrál, mely DirectX 9 kódok gyorsítására képes MPEG-2, MPEG-4, VC-1 és DiVX videofolyamok dekódolásának hardveres támogatása mellett.

Jelenleg a HP az egyetlen ismert nagy számítógépmárka, mely a VIA-t választotta netbookjainak platformszállítójául, ugyanakkor a tajvaniak három vállalatról is beszélnek, melyeket nem kívánnak megnevezni egyelõre. A HP már piacra is dobta a Compaq 2133 netbookot, mely egyelõre még az Esther magos C7-M ULV processzora épül -- sajnos, ugyanis a HWSW tesztje szerint a 90 nanométeres chip teljesítménye elégtelen a mindennapi feladatokhoz is, már egy YouTube videó nézhetetlen rajta. Ez a tény azt valószínûsíti, hogy a Nano késett az eredetileg tervezetthez képest, a HP pedig kénytelen volt C7-M processzorral piacra vezetni gépét, míg az új chip meg nem érkezik -- ez az idõ most jött el, a következõ hónapok során várhatóak a nanós konfigurációk bejelentése.

A Nano és a VX800 chipset chipset láttán az Intelnek nincs oka rettegni, ugyanakkor elegendõek lehetnek ahhoz, hogy felszínen tartsák a valaha sokkal szebb idõket megélt VIA-t, elegendõ pénzt termelve ki a fejlesztések versenyképes folytatásához. Különösen kritikus idõszak ez a cég számára, ugyanis nem elegendõ a chipet megalkotni, azt nagy mennyiségben, gazdaságosan és megfelelõ paraméterekkel kell termelni, mégpedig minél elõbb -- remélhetõleg a Fujitsu sokat dicsért 65 nanométeres gyártástechnológiájával nem adódnak problémák. A VIA minden téren hatalmas hátrányban van az Intellel, de az AMD-vel szemben is, ugyanakkor esélyes arra, hogy megkapaszkodjon a piacon. Ez a mutatvány az elõnybõl induló Transmetának nem sikerült a 2000-es évek elején, és a cég elbukott az Intellel szemben, ráadásul most az Intel van lépéselõnyben is, hamarosan érkeznek ugyanis a kétmagos Atomok.

A Nano sikere esetén a VIA egyúttal vonzó partnerré válhat az NVIDIA szemében, mely a platformosodó Intellel és AMD-vel szemben stratégiai partnerre találhat a vállalatban -- pletykák szerint a két cég közel került egymáshoz, és jövõre várható egy NVIDIA chipset is a Nano processzorhoz, mely sokkal potensebb lehet a VX800-nál, fõleg az integrált grafika terén. Eközben szintén kritikus fontosságú, hogy a Nano kétmagos, már 45 nanométeren implementált utódjának fejlesztései is zökkenõmentesen haladjanak, hogy legkésõbb jövõ év végére piacon lehessen.