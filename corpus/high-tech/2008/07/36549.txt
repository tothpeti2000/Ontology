Esélytelen a kínaiak HD DVD alapú lemezformátuma

Globális szinten valószínûleg nem jelent ellenfelet a Blu-ray-nek, de még csak arra sincs esély, hogy új életet leheljen a tavasszal hirtelen elhalálozott HD DVD lemezformátumba az a kínai szabvány, mely a Toshiba által kreált és a DVD Forum pártfogásában álló kék lézeres formátumra épít. A China Blue High-definition (CBHD) szabványnak megfelelõ elsõ lemezek és lejátszók az év végén kerülhetnek a boltokba -- de csak Kínában.



Ázsiai lapértesülések szerint a hatalmas felvevõpiacnak számító Kína saját HD-s lemezszabványt készít a HD DVD nyomdokaiban -- a korábban ezért CH-DVD néven is ismert rendszer nagyrészt kínai fejlesztésekre épül, így saját másolásvédelmi eljárást és kodekeket is használ. A szabványt nem egészen egy év alatt hozták tetõ alá: a helyi Shanghai United Optical Disc a héten jelentette be, hogy elkészült az elsõ CHBD gyártósora. Bár egyes lapok a mostanra tekintélyes hátszéllel rendelkezõ Blu-ray szabvány potenciális ellenfeleként említik a CBHD-t, aligha valószínû, hogy a kínaiak megoldása valaha kitörhet az anyaországból.

Egy mindenki ellen

A szabvány világméretû térnyerését egyrészt a nagyobb filmkiadók, szórakoztatóelektronikai készülékeket gyártó világcégek és a hollywoodi stúdiók gáncsolják: ezek közül egy sem állt be a CBHD támogatói közé és teljesen kizártnak tûnik, hogy a jövõben bármelyik kiadó a licencdíjakra és a nemzetközi tartalomterjesztési feltételekre notóriusan fittyet hányó kínaiak pártjára állna. Másrészrõl az asztali Blu-ray lejátszók ára a lézerdiódák és a dekóderchipek gyártásának felfutása óta meredeken zuhan, így a CBHD-nek nagyon komoly árelõnyt kellene felmutatnia ahhoz, hogy eséllyel lépjen ringbe a teljes nyugati filmforgalmazó ipar és a nagy szórakoztatóelektronikai multik által immár egységesen támogatott Blu-ray szabvánnyal szemben.


A CBHD egy területen tud jelentõsen olcsóbb lenni feltételezett riválisánál: a kínaiak kék lézeres adathordozóját elõállító gyártósor felállítása lényegesen olcsóbb, hiszen -- akárcsak a HD DVD-k esetében -- a már meglévõ DVD-gyártósorokra lehet építeni, melyeknek az átállítása nagyjából 800 ezer dollárból megúszható, miközben egy Blu-ray gyártósor felállítása alsó hangon is hárommillió dollárt kóstál.

Állami kék lézer

Nem a CBHD az elsõ olyan optikai adathordozó, amit kínai gyártók voltaképpen azzal a céllal hoztak létre, hogy részben vagy teljes egészében megkerüljék a nyugati multiknak fizetendõ licencdíjfizetési kötelezettséget. A Kínai Állami Hírügynökség 2003-ban kürtölte világgá, hogy kész a DVD-Video helyi riválisának szánt Enhanced Versatile Disc (EVD) lemezformátum, mely a jelentõs kormányzati támogatás és a helyi elektronikai gyártók összefogása ellenére sem tudta megvetni a lábát, még az anyaországban sem: EVD-n a bejelentés óta eltelt öt év alatt összesen négy ismertebb kiadvány jelent meg.