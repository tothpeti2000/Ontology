Iparági összefogás az OLED-ek felfuttatásáért

Eddig példátlan iparági és kormányzati összefogás született Japánban az LCD-k egyik lehetséges utódjául elképzelt OLED-ek sorozatgyártásának elõsegítésére, fellendítésére.




Nyomják bele a pénzt

A szerves fénykibocsátó diódákból álló kijelzõk gyártása ma még költséges és bonyolult, az iparág vezetõ gyártóinak összefogásával és jelentõs kormányzati támogatással azonban rövid távon sikerülhet a nagyobb tömegek számára is elérhetõvé tenni a technológiát. A nagyobb méretû OLED-tévék elterjedésére azonban így is hosszú éveket kell még várni. A japán New Energy and Industrial Technology Development Organization (NEDO) által 3,5 milliárd japán jennel államilag támogatott kutatási-fejlesztési projekt elsõdleges célja, hogy a nagyobb méretû, alacsony fogyasztású OLED-ek elõállítási költségeit nagyságrendekkel csökkentse. A fejlesztés célja ezzel együtt az új technológiájú panelek élettartamának növelése is.

A szerves fénykibocsátó diódákra épített kijelzõket kis méretben már jóval olcsóbb gyártani, mindezek ellenére csak néhány cég rendelkezik világszerte az ehhez szükséges technológiával és szabadalmakkal. A NEDO által támogatott fejlesztésekben tíz japán cég vesz részt, köztük olyan vezetõ iparági multik, mint a Sony, a Sharp, a Toshiba vagy a Matsushita. A japán gyártók jelenleg leginkább a koreai piaci szereplõkkel versenyeznek, a kijelzõk gyártásában világelsõ Samsung Electronics és az LG Display már korábban közölte, hogy hasonló projekteket indítanak az OLED-ek felfuttatása érdekében.


Az elsõ kereskedelmi forgalomban kapható OLED-tévét ettõl függetlenül egy japán szórakoztatóelektronikai óriás, a Sony dobta piacra -- a mindössze 11  hüvelykes képátlójú, három milliméter vastag XEL-1 tavaly került a boltokba. A Sony jelenlegi tervei szerint 2009 végén, 2010 elején dobná piacra elsõ nagyobb képátlójú, legalább 16 hüvelykes OLED-tévéit. Az OLED-kijelzõk rendkívül vékonyak, a fénykibocsátó ledek pedig elképesztõ képminõséget nyújthatnak, hatalmas kontrasztot, ragyogó színeket varázsolhatnak a nézõk elé. A készülékek emellett kevesebbet is fogyaszthatnak, mint LCD-s vagy plazmás társaik.

Évekre az eredmény

A Sony májusban közölte, hogy a nagyobb méretû OLED-ek sorozatgyártásának felfuttatása érdekében jelentõs összegeket, mintegy 210 millió dollárt invesztál a kutatás-fejlesztési alapokba. Az iparági összefogással indult, a NEDO által támogatott projekt fejlesztési fázisa 2012-ben zárulhat le, a jelenleg elterjedt LCD-khez képátlóban is felérõ, 40 hüvelykes OLED-ek tömeges termelése pedig a jövõ évtized második felében kezdõdhet.