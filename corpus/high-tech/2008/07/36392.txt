500 dollár alá szorult az OCZ 128 gigabájtos SSD-je

Az OCZ a héten jelentette be 500 dollár alatti Core SSD sorozatát, melyben a legnagyobb, 128 gigabájtos változat sem lesz drágább 500 dollárnál.



Az OCZ bejelentette legújabb SSD meghajtóit tartalmazó Core sorozatát, mely három tagból áll. Ezek legnagyobb kapacitású változata még feleannyiba sem kerül mint a gyártó eddigi megoldásai, így a 128 gigabájtnyi adat elnyelésére alkalmas tároló is olcsóbb lesz, mint a palettán megtalálható jelenlegi 64 gigabájtos termék. Mindhárom változat SATA II csatolófelülettel kapcsolódik a rendszerhez.


A 2,5 hüvelykes Core sorozat egy 32 gigabájtos változattal indul, melynek ára 169 dollár, ezt a középsõ 64 gigabájtos követi 259 dollárért, a 128 gigabájtos maximum pedig 479 dollárért válik a hetekben elérhetõvé. A tárolók íráskor másodpercenként 80-93 megabájt, míg olvasási mûveleteknél 120 és 135 megabájt sebességet képesek felmutatni maximum.



A 77 grammos, alacsony fogyasztású, olcsó tárolók 1,5 millió órás MTBF (mean time between failures, két hiba közt eltelt üzemidõk statisztikai mediánja) értéke is szép adat, de a megbízhatóságot a két év gyártói garancia is alátámasztja. Hazánkba az SSD meghajtók csak óvatosan szivárognak be, de már találkozhatunk például a CSX gyártó termékeivel is, amelyek ára viszonylag borsos, a 32 gigabájtos változatért 67 ezer, a 64-esért kereken 100 ezer, a 128 gigabájtosért pedig 156 ezer forintot kell fizetnünk.