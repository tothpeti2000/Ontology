Nyomtatható, olcsó szerves kijelzõket demonstrált a GE Global Research

A General Electric kutatószervezete, a GE Global Research sikeresen demonstrálta az elsõ "roll-to-roll" OLED-nyomtatási technológiát, mellyel olcsón és nagy tömegben állíthatók elõ szerves fénykibocsátó diódákra épített kijelzõk. A gyártástechnológiával drámai módon csökkenthetõk az új típusú kijelzõk elõállítási árai.



Az OLED, azaz szerves kijelzõk képpontjai, pixeljei saját maguk bocsátják ki a fényt, nem igényelnek folyamatos háttérvilágítást, mint az LCD-kijelzõk. Ennek köszönhetõen sokkal vékonyabbak a normál LCD-paneleknél, és kevesebbet is fogyasztanak, miközben képminõségük, színeik sokkal jobbak lehetnek. A gyártók elõtt álló két legnagyobb kihívás jelenleg az élettartam növelése és az olcsóbb gyárthatóság elérése, utóbbi területen több cég kísérletezik a nyomtatási megoldásokkal.


A roll-to-roll gyártási technológiát az újsággyártáshoz hasonlóan kell elképzelni, a GE Global Research most azt demonstrálta, hogy ez az OLED-kijelzõknél is felhasználható, alkalmazható. A technológiával ráadásul nem csak kijelzõk, de más berendezések, például napelemel és szenzorok is gyárthatók.



A GE Global Research az Energy Conversion Devices, Inc. és a NIST (National Institute of Standards and Technology) cégekkel, szervezetekkel közösen, 13 millió dollárból fejlesztette a technológiát négy év alatt. Az OLED-kijelzõk gyártása ma még csak kis méretben gazdaságos, ezért jelenleg csak telefonokban, kisebb audiolejátszókban alkalmazzák õket. Televízióban egyedül a Sony merte piacra dobni, csupán 11 hüvelykes méretben és csillagászati áron ezt a kijelzõtípust.