Tube kódnéven fejleszik a Nokia érintõképernyõs okostelefonját

[InfoWorld] A kaliforniai Evans Data Developer Relations Conference fejlesztõi rendezvényen egy prezentáció buktatta le a Nokia elsõ kifejezetten éritõképernyõre kihegyezett mobiltelefonját, melyet Tube kódnéven fejleszt a mobilóriás. Az iPhone-ra erõsen hajazó készülékrõl egy kép is napvilágot látott.



"Ez az elsõ érintõs készülékünk" -- mondta Tom Libretto, a Forum Nokia alelnöke, ez viszont csak akkor igaz, ha az N800 sorozatú -- telefonként nem használható -- internetterminálokat nem vesszük számításba. A Tube felhasználói felülete nagyon hasonló lesz a rivális Apple iPhone készülékén találhatóhoz. A mobillal akár képeket is tölthetünk majd fel különbözõ szolgáltatásokba, azt ugyanakkor egyelõre nem közölték, mikor várható a Tube szállítása.

A Nokia sokáig elhatárolódott az érintésérzékeny kijelzõpanelek alkalmazásától, pár éve a cég kijelentette, hogy a gyorsgombok segítségével mindent kényelmesen megvalósíthat a mobiltelefon tulajdonosa. Nem sokkal ezelõtt azonban hírül adta a vállalat, hogy a windowsos világ felé fordulás helyett saját Series 60 kezelõfelületét készíti fel az érintõképernyõs használatra.


Az új kezelõfelület jelenleg a Series 60 Touch UI névre hallgat, jelezve, hogy benne a legnagyobb újítás az elõzõ változatokhoz képest épp a tollal, vagy ujjal vezérelhetõ menünavigáció lesz -- valószínûleg ez az operációs rendszer lesz majd a Tube felülete alatt is.

Talán ilyen lesz

A Nokia várakozásai szerint sikerrel veheti majd fel a kesztyût az iPhone-nal szemben, melybõl mára már körülbelül 5-6 millió darabot értékesíthettek tavaly júniusi piacra kerülése óta. A prezentáció szerint a Tube támogatni fogja a fejlesztõk szempontjából igen fontos Javát is, melyre az Apple iPhone-t még mindig nem készítették fel.