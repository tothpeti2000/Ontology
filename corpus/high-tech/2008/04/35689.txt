Nagykállón beindult az SSD meghajtók tömegtermelése*

Nem kevesebb mint 512 gigabájtnyi adat tárolására alkalmasak a Nagykállóban létesített üzemegység futószalagjairól legördülõ SSD meghajtók. A Magyar Termék emblémával is ellátott tárolók adatátviteli sebessége és hozzáférési ideje már a tesztek során is kimagasló volt.



Nagykálló SSD-gyártó nagyhatalommá vált a nemes egyszerûséggel Hazai SSD névre keresztelt meghajtóval, amelynek kiszállítását a mai nappal kezdte cég. Az 512 gigabájtnyi adat elnyelésére alkalmas tároló az év második felétõl tûnhetnek fel a notebookokban. Lovászi János, a Hazai SSD vezetõje ismertette a termék felépítését, az új tároló egyesíti az SLC (Single Level Cell) és az MLC (Multi Level Cell) felépítés elõnyeit (SMLC), az intelligens elektronika dönti el, hogy egy adott cellába egy, vagy több bit kerüljön, emellett olyan eset is lehetséges, hogy egyetlen bit sem kerül rögzítésre.




"A számítástechnikában tapasztalható unalmas kiszámíthatóság -- amelybe csak egy-két fagyás és hibaüzenet képes csak üde színfoltot vinni -- ösztökélt bennünket arra, hogy a meghajtónk a gyártók között elsõként legyen képes véletlenszerûen kihagyni egy-egy bitet a rögzítendõ adatfolyamból. Ez teszi igazán különlegessé portékánkat" -- mondta el lapunknak Lovászi, aki a bemutatóra szolgálati busszal érkezett. 



Az összeszerelõ üzemegység Nagykálló külterületén, közvetlenül a Hazai fejlesztõlaboratóriuma mellett fekszik és közel 1500 munkahelyet teremt, köztük a kertészekét is, akik az ott dolgozók közérzetét emelik parkosítási törekvéseikkel. Az üzemben az elsõ hónapokban közel ötvenezer meghajtó készülhet, de ezt a mennyiséget egy új csûr megépülése után a gyártó akár százezres darabszámra is képes lesz feltornászni. Az 1,8 és 2,5 hüvelykes fizikai méretben készülõ egységek hordozható médialejátszókban, valamint noteszgépekben találhatnak majd helyet.

* Szeretnénk emlékeztetni a kedves olvasót, hogy ma április elseje van. Amennyiben észrevétele, megjegyzése van a hírrel kapcsolatban, forduljon a szerzõhöz.