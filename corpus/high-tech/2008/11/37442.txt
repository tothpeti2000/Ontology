Ultracsendes, 500 gigabájtos noteszgép-merevlemez a Toshiba kínálatában

A Toshiba bejelentette, hogy az MKxx55GSX kódjelû, 2,5 hüvelykes merevlemez-sorozatát egy fél terabájtos változattal egészítette ki. Az új tároló éppoly csendes mint a sorozat többi alkotója.



A Toshiba legújabb merevlemeze a gyártó csendes sorozatába illeszkedik, az 500 gigabájtos MK5055GSX -- éppúgy, mint a sorozat összes kéttányéros modellje -- mindössze 25 decibellel terheli környezetét. Az új merevlemez a sorozathoz hûen SATA csatolófelülettel rendelkezik, továbbá 5400-as percenkénti fordulaton járatja két, egyenként 250 gigabájt kapacitású lemeztányérját.


A szabvány szerinti 9,5 milliméter vastagságú meghajtó 8 megabájtnyi gyorsítótárat kapott, és rendelkezik szabadesés-érzékelõvel is, így még földetérés elõtt bitonságos helyre parkolhatja az író-olvasófejeket. A meghajtó fogyasztása egyezik a sorozat többi modelljével, írás és olvasás közben 1,4 wattal is megelégszik.



A sorozat a most bemutatott 500 gigabájtos modell mellett további öt tagot számlál, ezek közül a 400 és a 320 gigabájtos változat két lemeztányért tartalmaz, a 250 és a 160 giabájtos azonban csak egyet, ez utóbbiak még halkabbak (19 dB). A Toshiba az új meghajtót jövõ év januárjától szállítja, ára egyelõre nem ismert.