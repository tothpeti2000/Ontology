Polarizált szemüveggel nézhetõ a Hyundai háromdimenziós monitora

Különleges LCD-monitort dob piacra a japán Hyundai. A készülék nem is igazán háromdimenziós mivolta miatt speciális, hanem azért, mert visszatért a kezdetekhez: a monitor képe a polarizált szemüveggel válhat háromdimenzióssá. A legtöbb gyártó éppen azon ügyködik, hogy ezt az apró kelléket eltüntesse.



A 22 hüvelykes monitor június 13-tól lesz megvásárolható körülbelül 145 ezer forintnak megfelelõ összegért, remélhetõleg nem csak Japánban. A Hyundai megoldása egyszerûbb, olcsóbb, és kihasználja a mai LCD-monitorok hatalmas felbontását. A trükk az, hogy nem minden pixel, hanem az egyes sorok polarizáltak, a páratlan sorok a szemüveg segítségével kizárólag az egyik szembe, a párosak pedig a másikba juthatnak el, színes, háromdimenziós kép összeállítására kényszerítve az agyunkat.


A megoldás másik elõnye, hogy a polarizált szemüveg nélkül egy teljesértékû, teljes felbontású LCD-monitort kap a vásárló, amit teljesen normális módon is használhat. A háromdimenziós képek megjelenítése csupán szoftveres kérdés, semmilyen extra hardver nem szükséges hozzá a szemüvegen kívül, a mellékelt CD-n pedig nem csak meghajtóprogram, de néhány demó és a Google Earth speciális változata is helyet kapott.

Hyundai W220S

A W220S monitor felbontása 1680 x 1050 pixel, utánvilágítási ideje 5 ms, fényereje 300 kandella négyzetméterenként, kontrasztaránya pedig 1000:1-hez -- egy teljesen átlagos paraméterekkel rendelkezõ LCD-monitor a 3D-s képességtõl eltekintve. A hátoldalon HDMI is helyet kapott, illetve beépített hangszórókkal is ellátták.