25 éves az IBM DB2, a világ majdnem elsõ relációs adatbáziskezelõje

Szombaton ünnepelte 25. születésnapját a DB2, mely az IBM elsõ, és a mai napig sikeres kereskedelmi relációs adatbázis rendszere. Valószínûleg nem véletlen, hogy az IBM tegnap jelentette be, DB2-alapokon újabb tranzakicókezelési világrekordot állított fel.



A IBM 1983. június 7-én bocsátotta útjára a DB2 (DATABASE 2) nevû adatbáziskezelõt, mégpedig a mai System z mainframe platform elõdjére, melyet akkor MVS-nek tituláltak még. A DB2-t a System Relational, vagy System R elõzte meg, melyet a '70-es évek során fejlesztettek ki. A System R lényegében az elsõ relációs adatbáziskezelõk prototípusának tekinthetõ, ugyanakkor csak szûk körben alkalmazta néhány nagyvállalat és az amerikai kormányzat, a szélesebb körû kereskedelmi sikert csak a DB2 aratott késõbb. Bár az IBM a relációs adatbáziskezelõkkel és az SQL-lel kapcsolatos kutatások úttörõjének számít, az akkor még Relational Software néven ismert Oracle gyorsabban lépett végül a piacra, elsõ terméke 1979-re datálható.

A szintén az IBM által kifejlesztett SQL-t használó DB2 kezdetben kizárólag a vállalat mainframe rendszerein volt elérhetõ, majd ezt követõen indult meg a portolása más platformokra. Az IBM tíz évvel késõbb, 1993-ban jelentette be a DB2-t OS/2 és az AIX operációs rendszerekre, majd ezt követõen gyors ütemben portolta nem IBM rendszerekre is, így '94-ben HP-UX-on, és Solarison, '95-ben pedig már Windows NT-n is futott. Ez a platformfüggetlen megközelítés a mai napig jellemzi az IBM szoftveres erõfeszítéseit, és nem csak mûszaki oldalról: a vállalat szoftverrészlege teljesen független a hardveresektõl, így saját érdekeit szem elõtt tartva támogatja a rivális szerver- és operációs rendszer szállítók platformjait is.


Konzervatív mainframe gyökerei ellenére a DB2 fejlesztéseinél az IBM folyamatosan törekedett a portolhatóságra és skálázhatóságra, valamint a legújabb technológiák támogatására. Így például az elsõ Java-t és Java konnektort támogató adatbáziskezelõ lett a DB2, ahogyan a web jelentõségének felismerésével még az ezredfordulót megelõzõen felvétezték XML-kibõvítéssel, de a Linuxnak is korai támogatói közé tartozik.

Az IBM rengeteg erõforrást ölt abba, hogy a DB2 a legkülönfélébb igényeknek is képes legyen megfelelni, legyen szó kritikus adatbázisok futtatásáról, nagyterhelésû fürtözött webes kiszolgálásról, vagy mindössze egy kéziszámítógéprõl, ahol a DB2 beágyazott motorja rendszerfeladatokat lát el. Az adatbáziskezelõ magján kívül az IBM különbözõ menedzsment eszközöket és felületeket is kifejlesztett a különbözõ felhasználási területek lefedésére, így például az adatbányászat és analitika mellett a DB2 támogatja a hosszabb szövegeket, képeket, hang- és videoállományokat, vagy például biometrikus adatokat. Az IBM szerint a DB2 univerzális adatbáziskezelõ.

A DB2 hagyományosan a magas követelményeket támasztó felhasználási területeken bír meghatározó jelenléttel. Az IBM állítása szerint a világ legnagyobb 25 bankjából 25, míg a 10 legnagyobb biztosítóból 9 használja a DB2-t -- a pénzügyi szolgáltatók egyébként is a vállalat erõsségének számítanak. Hogy demonstrálja rendszereinek képességét, az IBM egy csúcskonfigurációjú Power 595 rendszerrel több mint 6 millió tranzakciót dolgozott fel percenként TPC-C alatt, másfélszer többet mint az eddigi HP Integrity Superdome rekord, természetesen. 

Az IBM számára a DB2 stratégiai jelentõségû szereppel bír szoftverportfóliója értékesítésében, amit jól jelez, hogy a vállalat történetének legnagyobb felvásárlásáa szánta el magát az üzleti intelligencia szoftvereket fejlesztõ Cognos 5 milliárd dollárt értékû akvizíciójával. Az üzleti intelligencia egyre inkább kulcselemévé válik az üzleti szoftverek piacának, melynek nagyságát a Gartner mintegy 40 milliárd dollárosra becsli, mely összeg nem tartalmazza a kapcsolódó hardvereket, szoftvereket és szolgáltatásokat.

A DB2-n kívül az IBM egy 2001-es felvásárlás révén rendelkezik egy másik adatbáziskezelõ rendszerrel, az Informixszel, melynek fókusza a tranzakcionális feladatok. A Kék Óriás ezzel a két termékcsaláddal a relációs adatbáziskezelõk piacának 21,3 százalékát szerezte meg az IDC becslése szerint, mellyel második a toronymagasan vezetõ Oracle mögött, és kevéssel a Microsoft elõtt. A piackutató adatai alapján a vállalat tavaly 13,3 százalékkal, halványan a piaci ütem felett 3,95 milliárd dollárra növelte adatbázis-bevételeit.