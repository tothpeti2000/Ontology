Már várják az Imagine Cup 2008 nevezõit

A Microsoft már fogadja a jelentkezéseket az Imagine Cup 2008 versenyre, amelynek témája idén a környezetvédelem lesz. A diákokat mozgósító megmérettetést idén hatodszor írja ki a redmondi cég.



A tavalyi versenyben 100 ország több mint 100 ezer diákja vett részt. A Microsoft reméli, hogy az idén még többen jelentkeznek, és ezúttal arra biztatja a diákokat, hogy a környezetvédelem terén álljanak elõ merész ötletekkel, és "képzeljék el azt a világot, ahol a technológia támogatja a fenntartható környezetet." Az online, helyi és regionális fordulók továbbjutói 2008 nyarán, az Imagine Cup párizsi döntõjében mérik össze erejüket, ahol   több mint 180 ezer dollárral jutalmazzák majd a kilenc kategóriában versenyzõ döntõsöket. 


A Microsoft Magyarország idén is arra biztatja a magyar középiskolásokat és egyetemistákat, hogy minél többen próbáljanak szerencsét.  Ennek ösztönzésére meghirdeti az Imagine Cup regisztrációs játékot, melynek keretében a leggyorsabb 100 hallgató, aki február 1-ig regisztrál a versenyre, és valamelyik kategóriában versenyzõ lesz, majd a hírt továbbadva két további hallgatót toboroz verenyzõnek, Microsoft Wireless Mouse-t kap ajándékba.

Az Imagine Cup 2008 kilenc versenykategóriája a szoftver- és videójáték-fejlesztéstõl kezdve az algoritmusokra és programozásra épülõ problémamegoldásig terjed, de a  mûvészi hajlamú érdeklõdõk például a filmkészítést és a fotózást is megtalálják a kategóriák között.