Másodpercenként 1200 képkockát rögzít a Casio EXILIM Pro EX-F1 fényképezõgép

A megapixelszám emelése helyett a sorozatfelvételi képességeket, illetve a mozgókép üzemmódot hegyezte ki a Casio az új Exilim Pro EX-F1 bridge kategóriás fényképezõgépében. A készülék akár 1200 képkockát is készíthet egy másodperc alatt, ami azt jelenti, hogy a rögzített film akár negyvenszer lassabban lejátszva is folyamatos marad.



A Casio hipergyors fényképezõgépe az EXILIM Pro EX-F1 hat megapixel felbontású 1/1,8 hüvelykes CMOS képérzékelõt kapott, amely a sebes képfeldolgozó áramkörrel karöltve akár 1200 kép másodpercenkénti rögzítésére is alkalmas. Erre a teljesítményre természetesen csak kicsi, 336x96 képpontos felbontásban képes, hiszen nincs az a memóriatípus, amely másodpercenként 1200 darab hat megapixeles kép tömörítetlen adatát lenne képes fogadni.




A tizenkétszeres optikai közelítésre alkalmas fényképezõgép a maximális hat megapixeles felbontásban 60 képkockát vehet fel egy másodperc hosszban, ez a sebesség itt a maximum, természetesen lehetõséget ad a készülék ennél lassabb, ám hosszabb ideig tartó sorozatfelvételi üzemmódra (a sebesség egyetlen kép másodpercenkénti sebességtõl állítható). A videofelvételi képességek 1920x1080 képpontos HD felbontás esetén 60 képkocka másodpercenkénti sebességben teljesednek ki, azonban kisebb felbontásokat használva gyorsabb (300 képkocka/másodperc 512x384 képpontos, valamint 600 képkocka/másodperc 432x192 képpontos felbontásban) üzemmódok is választhatók.



Az optika 36 millimétertõl 432 milliméterig állítható gyújtótávolsággal várja az eseményeket és rázkódásvédelemmel is fel lett szerelve. Fényereje a zoomtartomány kezdetétõl számítva F2,7-F4,6. A hátoldal 230 ezer képpontos kijelzõjét egy 201 ezer képpontból képet alkotni képes elektronikus keresõ egészíti ki. Az Exilim EX-F1 a memóriakártyák közül az SD variációkkal képes szót érteni, amelyekbe a nagykapacitású SDHC változatok is beleértendõk. A márciustól megvásárolható 670 grammos gép ára arányban áll a képességeivel: ezer dollárt kell majd érte leszurkolni a vásárláskor.