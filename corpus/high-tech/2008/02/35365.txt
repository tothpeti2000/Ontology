Szállítja 64 gigabájtos flashmemóriás meghajtóját a Samsung

[Techworld] Hamarosan felsõkategóriás noteszgépekben is megjelenhet a Samsung villámgyors, 64 gigabájtos flashmemóriás meghajtója, melyet még tavaly novemberben mutatott be a vállalat, a koreai gyártó ugyanis megkezdte a SATA II csatolójú SSD-meghajtó szállítását.



A Sasmung flashmemóriás meghajtója sokkal gyorsabb a mai mobil merevlemezeknél, 100 megabájt/s-os sebességgel olvassa az adatokat, míg írni másodpercenként 80 megabájtot képes. Ez 60 százalékkal haladja meg más gyártók SSD-meghajtóinak sebességét és körülbelül két és félszer gyorsabb egy normál mobil merevlemeznél.

A flashmemóriás  SSD meghajtók nem csak lineáris olvasási sebességben körözik le a merevlemezeke, véletlen elérés esetén is hasonlóan gyorsak, szemben a hagyományos merevlemezekkel, melyeknek drasztikusan csökken ilyenkor a sebességük. Az SSD-k nem tartalmaznak mozgó alkatrészeket, amelyek az elérési sebességet is korlátozzák, ezen túl teljesen zajmentes az üzemük.


A flashmemóriás meghajtók kevesebbet is fogyasztanak a merevlemezekkel szemben, zajtalanak és hûvösebbek. Áruk azonban csillagászati, azonos kapacitás esetén többszösébe kerül egy SSD-meghajtó. A 64 gigabájtos Samsung SSD-k ára egyelõre nem ismert.

Áruk miatt a merevlemezek piacára egyelõre nem jelentenek komoly veszélyt ezek a meghajtók, a tavalyi harmadik negyedévben világszerte 138 millió merevlemez talált gazdára 8,8 milliárd dollár értékben. Az eladott darabszám terén 19,6 százalékos volt a növekedés, a piaci értékben pedig még ennél is nagyobb, 22,2 százalékos. A gyártók rangsorát a harmadik negyedévben is a Seagate vezette, megelõzve a Western Digitalt és a Hitachit.