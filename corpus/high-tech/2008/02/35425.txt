A villámgyors CFast memóriakártya válthatja a Compact Flasht

[Dailytech] Villámgyors memóriakártya foglalata válthatja le a jövõben a Compact Flash bõvítõréseket a következõ generációs professzionális digitális fényképezõgépeiben. A felsõkategóriás kamerák közül számos a mai napig ezt a memóriabõvítést támogatja, hiszen igazán nagy sebességû memóriakártyák kizárólag Compact Flash kivitelben kaphatók.



A nagy adatátviteli sebességet nem csak a nagy méretû, több mint tíz megapixeles képekbõl készített sorozatfelvételeknél, hanem a tömörítetlen, RAW felvételek készítésénél is kiaknászhatják a profi, vagy éppen félprofi fotósok. A jelenlegi leggyorsabb Compact Flash kártyák adatátviteli sebessége eléri a 45 megabájtot másodpercenként, ezeket "300x" jelzéssel találhatjuk meg a boltok kínálatában.


Egy új formátum, a CFast azonban jelentõsen továbblépne ezen: a Serial ATA csatlakozást használó új memóriakártyák hasonló méret mellett akár 375 megabájtos másodpercenkénti adatátvitelt is elérhetõvé tennének. Ezzel a sebességgel villámgyorsan lehetne képeket rögzíteni, vagy éppen az elkészített fotókat a számítógépekre másolni.

Fotó: News.com

Az új memóriabõvítés azonban visszamenõleg nem kompatibilis a Compact Flash memóriakártyákkal, illetve az azokat fogadó fényképezõgépekkel, így csak új készülékekben lehet majd kiaknázni képességeit. Ezek az új készülékek a Lexar szerint másfél-két év múlva kerülhetnek a boltokba, a specifikáció véglegesítését követõen. A gyártók már vizsgálják a fejlesztés alatt álló CFast lehetõségeit.