Magyar a világ egyik legjobb légiirányítási szoftvere

Papírcetli helyett számítógép
Korábban a légiforgalmi irányítók a gépekkel kapcsolatos legfontosabb adatokat (pl. járatszám, repülési magasság) papíron tartották nyilván, ez a módszer azonban amellett hogy rendkívül megterhelõ volt, magában hordozta a hibázások lehetõségét is. Ennek kiküszöbölésére a légiforgalmi irányításban is megjelent az informatika, kezdetben kimondottan erre a célra készült berendezések képében, majd amikor a 90-es években a számítógépek teljesítménye látványosan nõni kezdett, a célhardvereket felváltották az egyedi igények szerint módosítható, fejleszthetõ szoftverek.
Magyarországon a 90-es évek közepén kezdõdött meg az átállás elõkészítése a korábban használt olasz célberendezésekrõl egy modern infrastruktúrára, amely már kereskedelmi forgalomban bárki által megvásárolható számítógépeken alapult. Erre egyfelõl azért volt szükség, mert a régi berendezések lecserélése idõszerûvé vált, másrészt a magyar légtér forgalma hirtelen besûrûsödött, és ezt kezelni kellett. A turizmus megélénkült, a repülés egyre többek számára vált elérhetõ, megfizethetõ közlekedési móddá, emellett a régión csak átrepülõ forgalom elkerülte a háború sújtotta délszláv területeket, s zömmel Magyarországra zúdult.
A hazai légtér ún. medium density, azaz közepes sûrûségû vagy forgalmú, de csúcsidõben naponta így is 2-3 ezer járat érinti, egyszerre akár 80-100 gép is lehet a levegõben, ezeket úgy kell irányítani, hogy biztonságosan és gazdaságosan elérjék a céljukat. A légifolyosók megszûnése óta a járatok közvetlenül repülhetnek céljuk felé, ez azonban nagyobb kihívássá teszi a biztonságos elkülönítésüket is. A gépek azonos magasságon nem kerülhetnek egymáshoz 5 mérföldnél közelebb, függõleges irányban pedig  legalább 300 méteres távolságot kell tartaniuk, ez az ún. elkülönítési távolság. Ha a repülõgépek ("légijármûvek") ennél közelebb kerülnek egymáshoz, az már szaknyelven repülõeseménynek számít, vagyis veszélyhelyzetként kell kezelni, s utólag még akkor is kivizsgálás és felelõsségre vonás követi, ha végül nem történt semmi.
Magyar Automated and Integrated Air Traffic System
A légiforgalmi irányítók munkájának támogatását szolgáló szoftver szállításáról a 90-es évek derekán a HungaroControl ( akkor még LRI, Légiforgalmi és Repülõtéri Igazgatóság) egy nemzetközi, német-francia-angol konzorciummal kötött szerzõdést, ezzel megkezdõdött a ma is használt MATIAS (Magyar Automated and Integrated Air Traffic System) fejlesztése. A szoftver alapját a francia Thales Air Systems EuroCat 2000E programja adja, azonban ezt a kezdetektõl fogva a magyar igényekre szabták s az 1999 decemberében éles üzemben mûködõ rendszert folyamatosan frissítik, új képességekkel ruházzák fel.
A HungaroControl ferihegyi radarja
A MATIAS alapját egy mintegy 1,5 millió sornyi forráskódból álló, C++ és ADA nyelven írt rendszer adja. A szoftver feladata a légiforgalmi irányítók támogatása a számukra szükséges legtöbb releváns információ nyújtásával. A program Digital Alpha rendszereken fut, mind a szerverek, mind az irányítói munkaállomások HP-UX operációs rendszert futtató Alpha DS10 típusú gépek, amelyek FDDI-alapú Token Ring hálózatba vannak szervezve, de Kis Barnabás szerint 2010-2011 körül várható a hardverpark teljes cseréje, mivel a mostani gépek elavultak, egyre nehezebben biztosítható az alkatrészutánpótlás. A jövõ itt is az x86-é, az új szoftverrendszert pedig egy módosított, valós idejû mûködésre felkészített Red Hat  Linux operációs rendszer fogja majd kiszolgálni. Az eddig hibátlanul mûködõ FDDI-gyûrût gigabites Ethernet váltja majd.
A redundancia mindenhol legalább kétszeres, de például a radarképet feldolgozó szerverek esetén négyszeres. A HungaroControl gépterme két független forrásból kapja az energiaellátást, de ha valamilyen ok miatt mindkettõ megszûnne, legkésõbb 5 perc múlva a repülõtér dízelgenerátora áll munkába, ezt az idõt a két, egymástól független szünetmentes tápegység hidalja át, ezekrõl egyébként 1,5 órán át folyamatosan mûködhet a teljes légiirányítási rendszer.
A MATIAS dolga: tájékoztatás, elõrejelzés
A MATIAS összesen hét radar (négy magyar, két szlovák, egy román) által valós idõben szolgáltatott adatok (gépek helyzete, sebessége, magassága) mellett folyamatosan figyeli a Brüsszelben mûködõ európai repülésirányítási központtól beérkezõ repülési tervadatokat is, amelyek a magyar légteret érintõ járatokkal kapcsolatos információkat tartalmazzák, a járatszám mellett például a gép típusát, kiindulási és célállomását, felszereltségét. Emellett a MATIAS kapcsolatban van a környezõ országok hasonló rendszereivel, s azoktól már a gépek légtérbe érkezése elõtt percekkel megkapja a velük kapcsolatos legfontosabb információkat, vagyis hogy az adott gép hol, mikor, és milyen magasságon fog a légtérbe érkezni. A szoftver emellett tartalmazza a (pl. katonai mûvelet miatt) védett légterek adatait, illetve az idõjárással kapcsolatos információkat is, utóbbit 10 másodpercenként frissíti a Meteorológiai Szolgálat.
Ezt látják a MATIAS-t használó irányítók
A MATIAS legfontosabb feladata a légiforgalmi irányítók tájékoztatása. A munkaállomásoknál ülõ személyzet ma már nem a radar képernyõjét figyeli, hanem egy monitort, ahol a légtérképnek és az útvonalinformációknak egyfajta metszete, modern szóval élve &#8222;mashupja&#8221; jelenik meg.  Egy képzett irányító legfeljebb 18-20 gépet képes kezelni, a magyar légteret mindig annyi szektorra osztja szét az irányítók vezetõje (&#8222;supervisor&#8221;), hogy egy irányítóra ne jusson ennél nagyobb forgalom.
A szoftver az információk megjelenítésén és rögzítésén kívül a rendelkezésére álló adatok alapján képes elõrejelzéseket is készíteni, a repülõgépek helyzete és haladási iránya alapján valós idõben elemzi és 25-30 percre elõre vetíti a légtérhelyzet alakulását és figyelmezteti az irányítókat, ha valahol konfliktushelyzet várható. Ezeket a helyzeteket az irányítók így idejekorán fel tudják oldani például úgy, hogy a jármûveket magasságuk vagy sebességük megváltoztatására utasítják. A szoftver eme képességét egyébként gyakran a környezõ országok irányítói is kihasználják, s megkérik a magyar kollégákat, hogy a MATIAS-szal számukra is készítsenek elõrejelzéseket (a radarok révén a MATIAS a bécsi repülõtéren túl is &#8222;ellát&#8221;).
Egyedülálló funkció
Ehhez hasonló, a légiforgalmi irányítók munkáját támogató szoftverrendszert ma már szinte mindenhol mûködtetnek a világon, de a hazai mégis egyedülálló, a MATIAS ugyanis fel van készítve az Enhanced Mode S radarjelek feldolgozására is. Ennek segítségével a repülõgépekrõl még több adat nyerhetõ ki, így az irányítók nem csak azt látják, hogy a gép milyen magasságon, milyen sebességgel és milyen irányban repül, hanem azt is, hogy a kabinban ülõ pilóta milyen magasságot, sebességet és irányt célzott meg a mûszerek segítségével.
Ha az irányító arra utasítja a pilótát, hogy emelkedjen 33 ezer lábra, a pilóta a mûszerfalon ezt beállítja. Ha hibázik és figyelmetlenségbõl rossz adatot állít be, az irányító errõl csak akkor értesül, ha a gép magasabbra emelkedett a számára engedélyezettnél. Az utóbbi idõben Európa-szerte megszaporodtak az ún. &#8222;level bust&#8221; esetek, amikor a pilóták a számukra engedélyezett magasságtól több mint 300 lábbal eltérnek, ami rendkívül veszélyes, hiszen ezzel más gépek útvonalát keresztezhetik.
A MATIAS néhány fejlett funkciója
Az Enhanced Mode S radar lényegében egy adatkapcsolatot épít fel a repülõgéppel, amelyen keresztül a gép közli a pilóta által megadott magasságot és sebességet, az emelkedés vagy süllyedés mértékét, valamint hogy az összeütközést elkerülõ berendezés rögzített-e eseményt. Ezzel kiküszöbölhetõ a fenti hiba, vagyis amennyiben a pilóta eltér az irányító által megadott magasságtól, sebességtõl vagy iránytól, azt az irányító rögtön észleli. A MATIAS a világon egyedülállóként ezeket az adatokat is képes a repülõgépek címkéjén megjeleníteni.
A jövõ
Az irányítók munkáját támogató rendszerek a jövõben több területen fejlõdnek majd várhatóan. Az egyik fejlesztési irány a hangalapú kommunikáció csökkentését célozza, a CPDLC (Controller-Pilot Data Link Communications) bevezetése után az irányítók nem rádión, élõszóban adnak majd utasításokat a pilótáknak, hanem adatkapcsolaton keresztül. Ilyen rendszer már mûködik Ausztráliában és az Atlanti Óceán felett, Európában pedig legkésõbb 2015-ben kötelezõ lesz a használata.
A hatékonyabb forgalomirányítást célozza a szintén uniós SWIM-SUIT (Systemwide Information Management Supported by Innovative Technologies) Concept, amely a légiforgalom irányításához kapcsolódó rendszerek szabványos interfészeinek kialakítását célozza, az erre épülõ CDM (Collaboratíve Decision Making) pedig a repülésben érintett szereplõk (légitársaságok, repülõterek és légiforgalmi irányítók) közötti hatékonyabb információcserét. A MATIAS egyébként ilyenre már most is képes, a ferihegyi repülõtéri rendszerrel például megosztja a gépek várható érkezésének idejét, onnan pedig ki tudja olvasni hogy az adott járatnak melyik állóhelyet jelölte ki a reptér, s ezt az irányító elõre közölheti a pilótával.
A jövõbeli fejlesztések között szerepel, hogy az elkülönítési felelõsséget &#8211; bizonyos feltételek teljesülése esetén- az irányítók átruházhassák a pilótákra. Mivel fedélzeti berendezéseik révén maguk a repülõgépek is teljes képet kaphatnak a légtér elõttük álló részérõl, ezért egyszerû esetekben, nem zsúfolt légtérben akár a pilótára is rá lehet bízni az elkülönítés fenntartását, nem szükséges az irányító folyamatos "kézi vezérlése".
Ezt látják a MATIAS-t használó irányítók
Kis Barnabás szerint az 1999-es üzembe állás óta a MATIAS megszakítás nélkül, napi 24 órában mûködik, azóta nem állt le. Problémák persze akadtak, egyszer például egy szomszédos ország rendszerébõl kapott hibás adat (egy repülõgép helyett egy 99 gépbõl álló kötelék érkezését jelezte a szoftver) miatt végtelen hurokba került a szoftver és a repülési tervadatokat feldolgozó modul egy idõre elérhetetlenné vált. Azóta ezt a hibát javították, s felvértezték a MATIAS-t egy olyan funkcióval, amely elõre detektálja a hurokhelyzetet és azokból a szoftver automatikusan kilép.
A légitársaságok szeretnek Magyarország felett repülni
Sokak számára meglepõ lehet, de a légiforgalmi irányítás is egyre inkább piaci alapokon mûködik. A HungaroControl ugyan állami vállalat, de nem költségvetési szerv, évi több mint 20 milliárdos bevételének szinte 100 százalékát a légitársaságoktól befolyó szolgáltatási díjak adják. Kis Barnabás szerint a HungaroControl részben a MATIAS-nak köszönhetõen rendkívül hatékony, a szolgáltatási díjak alacsonyak, s a légitársaságok kedvelik a magyar légtéren való átrepülést, mivel az út itt többnyire eseménymentes, zavartalan.	     
                  
                  
                  
                   