Több mint 100 millió 3G-elõfizetõt számlál Japán

A japán Telecommunications Carriers Association (TCA) áprilisi adatai alapján 99,6 millió 3G-s felhasználó volt megtalálható az országban, míg az összes mobil ügyfél száma 107,8 milliót tett ki. Ez alapján májussal Japán átlépte a 100 millió 3G felhasználó lélektani küszöbét. Ezzel bár Japán nem az elsõ a világon, az Egyesült Államok már két éve maga mögött hagyta ezt a számot, az összevetés a több mint 300 milliós lakosú országgal nem fair, Japán 127 millió lakossal rendelkezik. 
A japán 3G-penetráció az összes mobilelõfizetõre vetítve meghaladta a 92 százalékot, a teljes lakosságra vetítve pedig a 78 százalékot. Az országban tavaly év eleje óta nem forgalmaznak új 2G-s készülékeket, 2008 januárjában egyetlen egy ilyen mobiltelefon eladásáról sem tudott a japán Elektronikai és Információs Technológiai Ipari Szövetség. A 3G-s készülékek aránya már tavaly elérte a 90 százalékot, ráadásul ezt a képességet ki is használják az ügyfelek: idén áprilisban több mint 91 millió mobiltelefonos mobilinternet-elõfizetést számláltak az ország szolgáltatói, ami az összes mobilelõfizetésre vetítve 85 százalék. 
 Ezzel Japán Dél-Korea mögött a második ország a világon, ahol lényegében befejezõdött az átállás 3G-re, és néhány éven belül akár teljesen felszabadíthatóvá válnak a 2G-s spektrumok az elavult hálózatok kikapcsolásával. Az NTT DoCoMo, a világ elsõ 3G-operátora, a jelenlegi tervek szerint 2012-ben állítja le 2G-hálózatát, miközben a negyedik generáció elõszobáját jelentõ LTE (Super3G) szolgáltatást jövõre tervezi beindítani  Ezt már közel három éve, 2006 augusztusában megtette ausztrál hálózatán a hongkongi&nbsp; Hutchinson Whampoa, mely a világ számos országában elsõként vezette be a 3G-t. A spektrumfelszabadítás mellett a szolgáltatók jelentõs költségeket takaríthatnak meg a hálózatok komplexitásának csökkentésével és a licencdíjak lefaragásával, ami a telekommunikációs díjak kitartó eróziójával kiemelt szereppel bír a telkók számára.