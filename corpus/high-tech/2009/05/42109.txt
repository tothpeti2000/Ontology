Nincs 6 milliméter vastag az LG új LCD-tévépanele

Az LG két különbözõ méretben, 42, illetve 47 hüvelykes képátlóval tárta a nyilvánosság elé két új LCD-paneljét, melyek közös jellemzõje, hogy a gyártó 120 hertzes technológiáját alkalmazzák, továbbá a képet 1920x1080 képpontos felbontásban adják közszemlére. A megjelenítõk a korábbi modellek CCFL-lámpái helyett LED-háttérvilágítással rendelkeznek.




A kisebb panel 6,1 kilogrammot, a nagyobb pedig 7,3 kilogrammot nyom a mérlegen, ez azt jelenti, hogy nagyjából 50 százalékkal könnyebbek a hasonló képátlójú egyéb termékeknél. További közös jellemzõ a 8 milliszekundumos képfrissítés, valamint az, hogy az NTSC-színtelítettségtõl 20 százaléknyira maradnak mindössze el.

A rendkívüli karcsúság a gyártó LGS (Light Guide Sheet) technológiájának alkalmazása miatt valósulhatott meg, mely az átlagos, ma piacon található készülékek vastagságának felére csökkenti az újdonságok méretét. A gyártó a bejelentés során árakról, valamint piaci dátumokról nem beszélt. Chung In-Jae, az LG mûszaki fõigazgatója azonban büszke az új termékekre, és a világ legvékonyabb tévéiként mutatta be az újdonságokat.