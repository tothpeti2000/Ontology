A Corsair is felszállt az SSD-vonatra

A Corsair sem hagyhatta figyelmen kívül az SSD-piacban rejlõ lehetõségeket, 128 gigabájtos modellel jelentkezett, amely valójában a Samsung terméke. Az S128 nem tartozik a leggyorsabbak közé, ám mérsékelt, tömegtermékekhez illõ árával sokakat nyerhet meg.



A memóriamoduljairól hazánkban is jól ismert Corsair elsõ szilárdtest-meghajtója 128 gigabájtnyi adat tárolására alkalmas és a 2,5 hüvelykes méretosztályban indul. A meghajtó szabványos, 9,5 milliméter magas, ezért gond nélkül építhetõ be azokba a noteszgépekbe, melyek SATA csatolófelületen keresztül tartják merevlemezeikkel a kapcsolatot.




Az CMFSSD-128GBG1D kódjelû Corsair S128 többszintû cellaszervezésû (MLC) meghajtó, a sebesség terén elmarad a mai rekorderektõl, ám teljesítménye ettõl függetlenül a legtöbb feladatnál elégségesnek bizonyulhat. 90 megabájtnyi adatot lehet róla olvasni másodpercenként, írni pedig 70 megabájtot. A megbízhatóságot a gyártó egymillió órás MTBF-értéke szavatolja.

A Samsung vezérlõáramköröket és NAND-lapkákat tartalmazó Corsair S128 a matricán kívül külsõre sem tér el a Samsung azonos adatokkal rendelkezõ meghajtójától, melynek tömegtermelése 2008 júliusában kezdõdött. A Corsair néven forgalmazott egység számos tengerentúli webáruház kínálatában már megtalálható, 335 dollárt kell érte fizetni. Hazánkban 128 gigabájtos MLC SSD-t már több webáruház is kínál, 80 ezer forint alatti ártól.