Legalább egy tucat LTE-hálózat indul be jövõre

A piackutató cég adatbázisa alapján eddig legalább 12 operátor kötelezte el magát arra, hogy még jövõre megkezdik Long Term Evolution hálózatuk kereskedelmi üzemét. Ennek hatására mintegy 34 millió felhasználója lesz ezeknek a hálózatoknak 2011-ben, becslik az ABI-nál. A vonzerõt a felhasználók számára az jelenti, hogy az LTE teljesen IP-alapú felépítése révén alacsony késleltetést, és tipikusan 15 Mbps letöltési átlagsebességet mutat fel a gyakorlatban, miközben ideális esetekben akár ennek többszöröse is lehet. A mobilszolgáltatók az LTE segítségével növelhetik a mobilinternetbõl származó bevételi forrásaikat, valamint arra további szolgáltatásokat építhetnek, és tehetik mindezt a lehetõ leginkább spektrumhatékony, és alacsony üzemeltetési költségû hálózattal.


Az ABI szerint az adoptáció ütemét elsõsorban a megfelelõ spektrumok rendelkezésre állásának kérdése határozza meg. Azokban az országokban, ahol a szabályzó hatóság megteszik a szükséges lépéseket a frekvenciatartományok biztosításához, jellemzõ, hogy a mobilszolgáltatók bejelentik LTE-szolgáltatásaik beindításának idõpontját. Az ilyen mintaországok közé tartozik Svédország, az Egyesült Államok, Japán és Kína is. Máshol, ahol a hatóság késlekedik, ott a szolgáltatások beindításának ideje is hátrébb tolódik. Magyarországon a várakozások szerint 2011-ben vagy 2012-ben jelenik meg az elsõ kereskedelmi LTE-hálózat. A világ elsõ hálózata valószínûleg Stockholmban indul be, ahol a TeliaSonera operátor már megkezdte annak kiépítését.
 