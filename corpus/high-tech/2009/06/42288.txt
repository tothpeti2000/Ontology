Megkezdõdik a Globalfoundries új chipgyárának építése

Az AMD félvezetõgyárait megöröklõ és arab olajpénzekkel feltõkésített Globalfoundries jövõ hétfõn kezdi meg a Saratoga megyében található Luther Forest Technology Campuson az új chipgyár építkezéseit. A 90 hektáros területet elfoglaló zöldmezõs beruházás teljes költsége 4,2 milliárd dollár, és a komplexum várhatóan két év múlva készül el, és összesen 6400 munkahelyet hoz létre közvetlenül és közvetve.
A helyszín mellett nyomós érv volt a New York állama által adott 1,2 milliárd dollár értékû támogatás, de az félvezetõtechnológiák IBM-mel közös kutatás-fejlesztésének helyt adó East Fishkill, valamint az Albany NanoTech központ is közel esik. Az AMD évek óta az IBM-mel közös kutatás-fejlesztési szövetségben tesz szert félvezetõtechnológiákra, amit a Globalfoundries is megörökölt, sõt kiterjesztett, hiszen nem csak az AMD processzorgyártását, hanem más ügyfeleket, más igényeket is ki kell szolgálnia, így a jövõben több technológiai platformot is bevezet -- az elsõdleges célpont kimondatlanul is a TSMC ügyfélköre. 

View Larger Map

A 300 milliméteres szilíciumszeleteket feldolgozó üzem 2011 nyarára készül el, melyet követõen beindul a teszttermelés, hogy 2012-ben már 22 nanométeres csíkszélességû félvezetõtechnológiát alkalmazhasson tömegtermelésben, mellyel a jelenlegi 45 nanométeres eljáráshoz képest fele-harmad méretben alakíthatóak ki áramkörök, vagy két-háromszor több tranzisztor integrálható ugyanakkora szilíciumterületre.Thomas Sonderman, a Globalfoundrieshez került gyártástechnológiai alelnök a Computexen elmondta, hogy Drezdában jövõre futtatják fel a 32 nanométeres termelést, 2011-ben pedig bevezetik a 28 nanométeres félgenerációs eljárást, amire az ügyfelek könnyen migrálhatnak. Sonderman úgy fogalmazott, hogy az Intelt megelõzve tervezik bevezetni a 32 nanométeresnél kisebb geometriájú eljárásokat.