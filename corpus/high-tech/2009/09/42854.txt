Jön a 3D-s filmet tároló Blu-ray

A Blu-ray szabványt gondozó Blu-ray Disc Association (BDA) a hét elején bejelentette, hogy a stúdiókból, illetve a szórakoztatóelektronikai ipar nagyágyúiból álló szervezetnél már javában dolgoznak azon, hogyan lehetne a háromdimenziós mozikat Blu-ray adathordozón eljuttatni a vásárlókhoz. A szövetség szerint az egyre népszerûbbé váló Blu-ray-nek minden adottsága megvan erre a feladatra, külön kiemelve a lemezek nagy, akár 50 gigabájtos tárolókapacitását.
A BDA közleménye szerint a szervezetnél jelenleg azt vizsgálják, milyen kritériumok mentén lehetne az 1080p felbontású sztereó képet közvetíteni a megjelenítõknek, miközben a 3D-s rendszer megõrzi kompatibilitását a hagyományos technológiával. Ez a fejlesztõk reményei szerint azt jelentené, hogy egy 3D-s lejátszásra felkészített készülék a hagyományos filmekkel is boldogulna, illetve a lemezekre rákerülne a filmek 2D-s és 3D-s változata is, hogy a régebbi lejátszókkal is problémamentes legyen a mozizás.

A háromdimenziós Blu-ray mozik szabványosítását elsõként a BDA egyik oszlopos tagjának számító Panasonic kezdeményezte, még tavaly év végén. A japán cég elképzelései szerint a 3D-s képességekkel felruházott Blu-ray-hez nem kell teljesen új szabványt alkotni, elég csak kiegészíteni a meglévõ rendszert. A Panasonic kétcsatornás képtovábbítási jelfolyama ugyanúgy MPEG-4 tömörítést használna, mint a legtöbb mai Blu-ray kiadvány, ám mivel a második adatfolyam csak a különbségeket tartalmazná, ezért a teljes tárhelyigény csak mintegy másfélszerese a jelenleginek.
Arról egyelõre nem szólnak a hírek, hogy a szabványalkotó testület a Panasonic megoldására építve fejleszti-e a 3D-s Blu-rayt, illetve nem tudni azt sem, hogy milyen átviteli közeget igényel majd a technológia (alighanem a május végén elfogadott, 1.4-es HDMI szabvány jöhet elsõként szóba). A 3D-s mozik megjelenítéséhez természetesen speciális megjelenítõre és egy szemüvegre is szükség van, elõbbiekbõl azonban egyelõre alig van választék, a 3D-s lapostévék ráadásul túl drágák.	     
                  
                  
                  
                   