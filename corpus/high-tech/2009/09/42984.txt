Többszálúsítja a memóriát a Rambus és a Kingston

Egyre több sávszélesség kell
A Rambus és a Kingston várhatóan az Intel Developer Forumon demózza elõször vadonatúj, közös fejlesztésû memóriatechnológiáját, amely a modern processzorokhoz és szoftverekhez hasonlóan párhuzamosítás segítségével növelné a teljesítményt. A többszálú memória (threaded memory) a vállalatok becslései szerint akár 50 százalékkal megnövelné az elérhetõ sávszélességet, miközben ideális esetben 20 százalékkal csökkentené a fogyasztást.
A processzorok által leadott valós teljesítmény növelése elõtt egyre fokozódó problémát jelent a memóriaelérés sebessége, ugyanis a DRAM-ok fejlõdése messze elmarad a processzorokétól. Részben emiatt nem hatékony módja a teljesítmény fokozásának az órajel egekbe emelése, és ezért is fordult a processzoripar a párhuzamos végrehajtású és többmagos chipek felé. A memóriaelérések párhuzamosságának növelésével a mérnökök ellensúlyozni tudták a memória magas késleltetésének hátrányos hatásait a rendszerszintû teljesítményben: míg az egyik utasításszál adatra vár, a többi folytathatja a végrehajtást.
A memória terhelése, és ezzel az effektív sávszélesség iránti igény ezzel párhuzamos drasztikusan megnõtt. A CPU hiába rendelkezik akár 6 vagy 8 maggal és hajt végre magonként 2 párhuzamos utasításszálat, nem lehet eléggé hatékony, ha közben a magok idejük nagy részét a memóriára történõ várakozással töltik, ezúttal azért, mert elfogyott az effektív, a memóriamodulokból valós és random hozzáférésekkel kisajtolható sávszélesség. Nem véletlen, hogy a modern processzorok többcsatornás memóriavezérlõvel rendelkeznek, több csatornába szervezve a modulok, elosztva ezzel a terhelést. A csatornák számának növelése azonban megnöveli az áramkör bonyolultságát a szilícium szintjén, a memóriavezérlõk sok kivezetése miatt pedig a tokozás szintjén is, jelentõsen megdrágítva a gyártást.
Többcsatornás memóriamodul
A Rambus vezetésével kifejlesztett threaded memory lényegében nem tesz mást, mint a memóriát a modulok szintjén osztja többcsatornásra, elsõ lépésként kettõre. A Kingston által kifejlesztett modulon továbbra is hagyományos, a vezetõ DRAM-gyártók által nagy mennyiségben termelt, szabadon hozzáférhetõ DDR3-chipek foglalnak helyet, csak a modul és a rajta található vezérlõ speciális.

A threaded memory két független csatornán keresztül éri el a modult, amelyek osztoznak az utasítás/cím-porton. A Rambus és a Kingston azt állítja, 64 bájtos memóriamûveletek esetén a többszálú memória már két szállal telíteni tudná a busz adatáteresztõ képességét, ami 50 százalékos hatékonyságnövekedést jelent a mostani memóriamodulokhoz képest. A fogyasztáscsökkenést az okozza, hogy a DRAM-chipeket csak akkor kellene aktiválni, ha az õ csatornájukhoz érkezik kérés.

Egyelõre nehéz lenne megmondani, a többszálú memória vajon el fog-e terjedni az iparban, mivel egyfelõl új vezérlõt igényel a memóriamodulon, másrészt maga a memória is bonyolultabbá válik, ami az árak emelkedését jelenti, és akkor még a Rambus (és talán a Kingston) számára fizetendõ jogdíjat nem is számoltuk. Mindenesetre a szeptember 22-én kezdõdõ Intel Developer Forumon a két vállalat élõben demózza a technológiát és egy elõadás is lesz a témában a Rambus részérõl, így jövõ héten még több információ láthat napvilágot a témáról.
Nem az elsõ próbálkozás
A Rambus régóta foglalkozik a memória párhuzamosításával, az általa kidolgozott egyik technika a Micro-Threading, mely XDR2 memóriatechnológiájának része. A Micro-Threading lényege, hogy levetkõzi a hagyományos DRAM chipek kötött címzési módszerét, mely a chipben található 16 (4x4 szervezés) adatbankot csak párosával, a chipen keresztben szimmetrikusan tud aktiválni egyszerre, és az aktivált bankok ekkor félbankonként fukcionálnak.
Ez azt jelenti, hogy a DRAM chip nagy része kihasználatlan marad, így az elérés nem hatékony. Az XDR2 Micro-Threading 4 teljes bankot képes aktiválni a chipben, amennyiben azok külön negyedeken találhatóak, így sokkal több memóriamûveletet végezhet el adott idõ alatt, növelve ezzel az effektív sávszélességet, és csökkentve ezzel a processzorok holtidejét - amit a most tárgyalt kétcsatornás DDR3 DIMM-ek is céloznak, tömegtermék alapokon.	     
                  
                  
                  
                   