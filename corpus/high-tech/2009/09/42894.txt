A Facebook okosít, a Twitter butít

Azt már szinte mindenki belátta, hogy a számítógépes játékok többsége fejleszti a szellemi képességeket, a stratégiai játékok a problémamegoldó készséget, az FPS-ek a reflexeket, az akciójátékok pedig a figyelmet és a megfigyelõképességet javítják. A skóciai Stirling Egyetem pszichológus doktora azt állítja, hogy hasonló hatásokkal lehet számolni a manapság népszerû közösségi és mobilszolgáltatások kapcsán is.
Dr. Tracy Alloway, a British Science Festival keretein belül rukkolt elõ vizsgálatainak eredményeivel, miszerint a háborús videójátékok vagy a Sudoku ugyanolyan hatással vannak az ember szellemi teljesítményére, mint ha valaki folyamatosan képben van, üzenget, válaszolgat a Facebookon. Ezzel szemben Alloway szerint az SMS-ezés és a mikroblogolás, mint a Twitter, illetve a YouTube gyengítik az aktív memóriát.
A komplex gondolkodás fejleszti az agyat
Az aktív memória azt a fajta emlékezést jelenti, amikor egy korábbi információt nem csak felidézni, de használni is tud valaki. Például egy interjún, állásinterjún az alany ezt a képességét használja, hogy a feltett kérdésekre azonnal megtalálja a megfelelõ választ, s azt a lehetõ legjobban adja is elõ. Dr. Alloway ezt a képességet tanulmányozta, s arra a következtetésre jutott, hogy ez sokkal fontosabb szerepet tölt be a sikerességhez vezetõ úton, mint általában az intelligencia. Kutatócsoportjával kidolgoztak egy olyan memóriafejlesztõ programot, amivel sikerült egyébként lassan tanuló 11-14 éves gyermekek képességeit nagyban javítani.
A nyolc hetes "JungleMemory" tréning után a gyerekek átlagosan 10 pontos javulást értek el az IQ-teszteken, illetve az olvasási és a számolós feladatokban is. A fejlõdés olyannyira látványos volt, hogy az osztályaikban rendre az alsó régióban teljesítõ tesztalanyok az élmezõnybe kerültek, bár arról nem esik szó, hogy pontosan mekkora volt a szórás.
A Facebook komplex, tehát okosít
"Masszív hatása van az ilyen tréningeknek" - mondta Dr. Alloway, aki a saját tréningeken túl arról is beszélt, hogy az olyan játékok, melyek tervezést és stratégiát igényelnek, mint például a Total War sorozat (mondhatta volna bármelyik valós idejû stratégiát), szintén fejlesztik az aktív memóriát. Igaz, a játékok túlzott használata hiába jótékony a szellemi képességekre, de a szocializációs képességeket rontja - tette hozzá Dr. Alloway.

A fejlesztés lényege, hogy az alany kénytelen felidézni a múltban történt eseményeket, illetve meg kell terveznie alaposan, hogy mit fog csinálni a közeljövõben, s az tartania is kell. A számsorokra épülõ Sudoku ebbõl a szempontból a tudós szerint hasonlít a Facebookon való tevékenységhez. A Facebook komplexitását az adja, hogy több száz ismerõsünkkel kell folyamatosan "tartani a kapcsolatot", követve az õ korábbi megnyilvánulásaikat.
A Twitter meg butít
Ezzel szemben a Twitteren számolatlanul ömlenek az információk, melyek ráadásul többnyire nincsenek is rendszerbe szedve és túl tömörek is ahhoz hogy feldolgozhatóak legyenek. A figyelem ilyenkor megoszlik, szétesik, s az agy nincs arra motiválva, hogy fejlessze az idegi kapcsolatokat. Ugyanez vonatkozik a folyamatos SMS-ezésre, s Alloway kutatási eredményei szerint ez hosszú távon alacsonyabb IQ-pontszámhoz is vezet, mint amennyi az adott egyén optimális eredménye lenne. Az persze nem szerepel a felmérésben, hogy mi történik akkor, ha a Twitteren megosztott üzenetekben lévõ linkek mély és alapos tudást tartalmazó szövegekhez, releváns információkhoz vezetnek, vagy éppen akkor, ha a felhasználók nem a publikus timeline-t követik, hanem csak ismerõseik üzeneteire kíváncsiak. 	     
                  
                  
                  
                   