Finisben a Serial ATA 3.0 szabványosítása

Lassan a végéhez ér az asztali számítógépek, noteszgépek valamint különbözõ szórakoztatóelektronikai termékekben használt Serial ATA (SATA) interfész harmadik generációs változatának szabványosítási folyamata. A Seagate az AMD-vel karöltve a napokban mûködés közben demózta a másodpercenként kis híján 600 megabájtnyi adat közvetítésére képes adatátviteli technológiát, mely elsõsorban a flashmemóriás háttértárak, azaz az SSD-k teljesítményére lehet majd jótékony hatással.



A soros szervezésû Serial ATA 6Gbps (vagy Serial ATA 3.0) interfész nevéhez híven megduplázza közvetlen elõdje, illetve megnégyszerezi az elsõ generációs eszközök átviteli sebességét, így a rá csatlakoztatott tárolóegységek számára egy elméletileg 6 gigabit/másodperces áteresztõképességû adatáttovábbító csatorna áll majd rendelkezésre. A Seagate és az AMD egy most zajló szakmai konferencia keretén belül a világon elsõként demóztak mûködés közben ilyen rendszert: a merevlemezgyártó egy az asztali gépekbe és noteszgépekbe szánt Barracuda termékcsaládba tartozó prototípus-merevlemezt kötött össze az AMD szintén prototípus vezérlõchipjével.

A tesztrendszer egy SATA II-kompatibilis merevlemezt is tartalmazott, a mérések során az új generációs és a kurrens rendszer teljesítményét hasonlították össze -- a csaknem 590 megabájt/másodperces pufferelt adatátviteli tempót elérõ SATA 6Gbps rendszer nem meglepõ módon alaposan elhúzott elõdjétõl. A szabvány kidolgozás alatt álló új változata azonban nemcsak az adatátviteli tempót tekintve hoz majd elõrelépést: az új Serial ATA eszközök az elõdöknél energiatakarékosabban mûködhetnek valamint a továbbfejlesztett Native Command Queueing technológiának köszönhetõen gyorsabb adatelérést kínálnak a nagy I/O-forgalmat generáló alkalmazások esetében. A SATA-csatoló és a kábelezés emellett az új szabvány megjelenésével sem változik majd, a fejlesztõk eltökélt szándéka ugyanis a teljes visszamenõleges kompatibilitás megõrzése.

A Serial ATA 3.0 szabvány bevezetésébõl elsõsorban nem a merevlemezek, hanem az SSD-k profitálhatnak majd. A késleltetéskritikus flashmemóriás háttértárak az idõ elõrehaladtával ugyanis már nemcsak kapacitásukat tekintve, hanem a NAND flash chipek adatkezelési tempóját illetõen is jelentõs fejlõdési utat járnak be -- a megnövekedett belsõ adatkezelési sebességet pedig idõvel nem tudja majd kiszolgálni a csatolóinterfész jelenlegi változata, melynek határait már most is feszegetik a legújabb, még idén piacra kerülõ megoldások, melyek olvasási csúcsteljesítménye elérheti a 250 megabájtos másodpercenként.

Az új interfész szabványosítási folyamata az eredeti tervek szerint hónapokon belül lezárulhat, a technológia piaci bevezetése a Seagate szerint legkorábban az év végén válhat esedékessé.