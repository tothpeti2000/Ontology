Microsoft: hiába minden, az IE6 marad

Egyre több oldalon bukkan fel figyelmeztetés az Internet Explorer 6-ot használó látogatóknak, hogy a böngészõjük támogatása hamarosan megszûnhet, vagy meg is szûnt, és váltsanak egy frissebb verzióra. A magyarázat triviális, a webes szabványokkal csak elvétve kompatibilis nyolcéves szoftver jelentõs extra kiadást okoz, mert a fejlesztõknek és üzemeltetõknek hosszas pepecselésbe kerül a weboldalaikat úgy összeállítani, hogy helyesen jelenjenek meg és jól mûködjenek.
Az IE6 eddig két legnagyobb ellenzõje valószínûleg a YouTube és a Digg, melyeket havonta összesen több mint 100 millió látogató keresi fel. A YouTube közölte, hogy hamarosan megszûnik az IE6 támogatása, a Digg pedig egyes szolgáltatásaiból, mint például a kommentelés, megkezdte az elavult szoftver kitiltását, de a Facebook is váltásra buzdít. A Net Applications júliusi adatai alapán az IE6 részesedése még mindig 27 százalékon állt, bár gyorsan csökkenõ tendenciát mutat. A HWSW látogatói körében az IE6 aránya mindössze 5 százalék körüli.
A Microsoft böngészõfejlesztésekért felelõs csoportjának egy vezetõje, Dean Hachamovitch egy blogbejegyzésben reagált az újult erõvel kitört lázongásokra. Mint írja, a Microsoft bár erõsen javasolja mindenkinek, hogy frissítsen az IE legutolsó verziójára, de nem kényszerítheti erre a  felhasználóit. "A döntés egy PC-n lévõ szoftver frissítésérõl arra a személyre tartozik, aki az adott PC-ért felelõs" - fogalmaz Hachamovitch. Ez a felelõsség pedig sokszor rendkívül nagy, és komplex szempontokat vet fel egy nagy szervezeten belül, melyeknél sokszor az intranetes alkalmazásokat szorosan az IE6-re optimalizálták, és a váltási  egyszerûen nem éri meg a költségeket, de legfõképpen nem a kockázatokat.
A vezetõ azt is leszögezi, hogy a Microsoft nemcsak nem kényszerítheti az IE6 felhasználóit a váltásra, de az IE6 támogatásának befejezése sem opció számára, ugyanis a Windows XP-vel együtt 2014 áprilisáig kötelezettsége van arra, hogy karban tartsa annak kódját, foltozza a biztonsági réseket. Állítja, sokan elvárják, hogy továbbra úgy mûködjenek azok a szoftverek, melyek a rendszerrel érkeztek, úgy, ahogyan korábban is. Vagyis a feladat, hogy kiszorítsák a webrõl az IE6-ot, a nagy weboldalak üzemeltetõire és a webes közösségre marad.	     
                  
                  
                  
                   