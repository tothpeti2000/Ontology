Magyarul is böngészhetõek a Google-keresések

Az Insight, vagy a kissé erõltetettre sikerült magyar nevén a "Keresési Trendek" segítségével pillanatok alatt kideríthetõ, hogy egy személy, esemény, márka vagy bármilyen kifejezés mikor mennyire volt népszerû, hogyan alakult az adott téma iránt a Google-felhasználók érdeklõdése, de megadható több kifejezés is, így összehasonlítható bármilyen fogalompár. Kiderül például, hogy hazánkban jelenleg a pálinka több mint kétszer népszerûbb mint a tej, az elmúlt egy évben a Google-keresések tekintetében a Jobbik még a Fidesznél is népszerûbb, s leginkább az EU parlamenti választások elõtt voltunk kíváncsiak a pártokra, azóta tizedére csökkent az érdeklõdés.
Jóstehetség a Google
Lehetséges külön kategóriánként is megadni keresõszavakra szûkítést. Így jól látszik, hogy a Red Bull mint ital kevésbé érdekli az internetezõket mint sporttámogató. A keresések kevesebb mint 25 százaléka vonatkozik csak magára a termékre, s jóval több az épp most is folyó Red Bull Air Race-re vagy a szintén az osztrák cég nevét viselõ Forma 1-es csapatra.
Akinek még ez is kevés lenne, s egy ideje nem látogatta az angol nyelven eddig is elérhetõ szolgáltatást, annak érdekes lehet, hogy olyan funkciók ismegjelentek, mint a keresési trendek elõrejelzése. Az Insight a korábbi évek és idõszakok adataiból, illetve különbözõ keresési mintázatokból igyekszik kikalkulálni, hogy egyes témákra mennyire lesznek majd kíváncsiak a népek. Az APEH szóra például a Google szerint jövõre is februárban és májusban keresnek majd rá a legtöbben, míg a szilveszter szóra leginkább decemberben. Jó hír lehet a balatoni kereskedõknek, hogy a 2010-re növekedést prognosztizál a Google, ugyanis az elõrejelzés szerint az ideinél 16 százalékkal nagyobb érdeklõdés övezi majd a magyar tengert.
Térképen a fontos szavak
A keresések földrajzi eloszlása is megjelenik a grafikonok mellett. Ebbõl kiderül, hogy az elmúlt 12 hónapban a Facebook Budapesten, Borsodban, Komárom-Esztergom és Vas megyében vonzott a legtöbb érdeklõdést, épp azokon a helyeken, ahol az iWiW kissé halványabb volt. Viszont látszik, hogy Nógrád megye a legfertõzöttebb a myVIP-pel. Azt azért hozzá kell tenni, hogy a magyar internetszolgáltatók blõdsége miatt sem a Google, sem más helyfüggõ szolgáltatás nem tudja korrektül azonosítani a felhasználókat, ugyanis sokszor az IP-címek teljesen véletlenszerûen vannak kiosztva az országban, s sok esetben a szolgáltató telephelye szerepel helyszínként, ami jóval erõsebb budapesti arányt mutat, mint az valójában feltételezhetõ.

Az Insight továbbá megmutatja azt is, hogy egy adott kulcsszót milyen keresésekben használtak leggyakrabban, így kiderül, hogy aki netbookokra keresett rá, az leginkább az Asus, Acer és MSI termékekrõl szeretett volna olvasni, viszont az elmúlt idõszakban a Toshiba is kiemelkedõ növekedést generált, nyilván új netbook modelljének megjelenése miatt.
A Google szolgáltatásának  felhasználási területe végtelenek, legyen szó kereskedelemrõl, médiáról, politikáról vagy bármilyen társadalommal kicsit is összefüggõ témáról. A sajtó munkatársai például okulhatnak belõle, hogy egy-egy téma mikor és milyen kontextusban érdekli az embereket, a politikusok az üzeneteikhez kereshetnek húzótémákat, a kereskedõk pedig kiszemelhetik, hogy melyik idõszakban érdemes megcélozni a vásárlókat. A légkondi szóra például április elején, május végén és július közepén kerestek a legtöbben, érdemes lehet kideríteni, hogy mik voltak ezek az idõszakok és legközelebb tudatosan indítani a reklámkampányokat.
Az egyelten hiányosság, ami sokak számára gyengíti a szolgáltatást, hogy a trendek kizárólag arányokat képesek bemutatni, s még nagyságrendet sem közölnek egyik kereséssel kapcsolatban sem. Tudjuk, hogy az iWiW 16-szor népszerûbb keresõkifejezés volt az elmúlt egy évben, mint a Facebook, de azt nem, hogy pontosan mennyien érdeklõdtek utána. Annak ellenére, hogy a szolgáltatás kapott egy szép, magyar elnevezést, saját URL-lel még nem rendelkezik itt, így továbbra is a http://www.google.com/insights/search/ oldalon elérhetõ.	     
                  
                  
                  
                   