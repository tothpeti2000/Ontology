A vesztébe rohan a Twitter?

A Twitter és a MySpace nem összehasonlítható, hiszen teljesen különbözõ piacokon mozognak, leszámítva talán a "közösségi" jelzõt. A hasonlóság kicsit mélyebben bújik meg, mint maga a funkcionalitás: mindkét startup arra esküdött fel indulásakor, hogy valamit megváltoztat, s olyan funkciókat ad a felhasználók kezébe, ami még sosem volt eddig. A funkciók jöttek is, a MySpace az évek során egy innovációs masszává duzzadt, s a végén az identitászavar eredménye az lett, hogy a sokkal specifikusabb riválisok szép lassan leszakították és magukhoz csábították a tömegeket, az új belépõkrõl nem is beszélve.
Végzetes fejlõdés
Az internetes zenével csak mostanság találkozók talán nem is hallottak arról, hogy hol lehetett 3-4 éve a legtöbb muzsikát fellelni. Ma már a Last.fm, a YouTube a menõ, de a kisebbek is jönnek fel, mint például a Spotify. A közösségi létezés alapköveként a Facebook vitte el a stafétát, az önmegvalósításra pedig az egyre általánosabbá váló blogok bizonyultak alkalmasabbnak, mint a kusza MySpace.
Egyesek szerint a Twitter is pontosan efelé a végzet felé zakatol, hiszen egyelõre még egyszerû és áttekinthetõ, de már most sem lehet tisztán elválasztani a médiafunkciókat a személyes kommunikációtól vagy az önreprezentációtól. Sok lesz egy kicsit a jóból, a felhasználók pedig nem feltétlenül hisznek a konvergencia ilyen dimenzióiban. A rendszer viszont túl gyorsan nõ és túl gyorsan változnak a körülmények és a lehetõségek. Cody Brown, egy fiatal New York-i médiablogger szerint a Twitter ugyan még fiatal, de máris menthetetlen. Túl nagyra nõtt, túl gyorsan, túl sok célra. "2-3 év múlva a Twittert lenyomja majd néhány hasonló szolgáltatás, melyek üzleti modellje jóval fókuszáltabb és kiforrottabb lesz, ugyanúgy, ahogy a Facebook is elsöpörte a MySpace-t" - mondja az önjelölt jós, Brown.
Aki sokat markol, keveset fog?
A forgatókönyv elfogadható érveket sorakoztat fel. Igaznak tûnik, hogy egy új kulturális gyakorlat, mint mondjuk a közösségi hálózatosodás, a kezdeti stádiumban még vakon repül. Nem biztos az sem, hogy az emberek azért használják, mert tetszik nekik, hanem inkább valószínû, hogy az újdonság, illetve a valódi verseny hiánya tereli egybe a korai befogadókat, illetve a velük együtt mozgó követõket. Elkerülni a biztos végzetet pedig csak úgy lehetne, hogy a startup folyamatosan figyeli a felhasználóit, s kiválaszt bizonyos célokat, s annak megfelelõen következetesen fejleszt. Ehhez képest a hirtelen felkapott szolgáltatások tipikusan megpróbálnak minden igényt kielégíteni, s amõbaszerûen felfalni olyan funkciókat is, melyekhez semmi közük nincs.
Habár a Facebook és a MySpace nem tér el alapjaiban egymástól, hiszen mindkettõ egy ismerkedõs, beszélõs, önmutogatós oldal, a Facebook elejétõl kezdve hangsúlyozta, hogy mindenki legyen az az oldalon is, aki valójában is. Ráadásul a terjeszkedés nem véletlenszerûen indult el, hanem szigorúan kontrollált formában. Elõször csak a Harvard egyetemistáinak szólt, késõbb minden amerikai egyetemistának, amikor pedig már kirajzolódtak a körvonalak, akkor elszabadulhatott. Persze elsõként a világon mindenhol az egyetemisták és fiatalok szabadultak rá, ami érthetõ az alapokat látva. Az univerzalitást követõen pedig folyamatosan alakult át az oldal úgy, hogy az alapelveket megtartva is kielégítse az elvárásokat.

A Twitter ezzel szemben a MySpace-re hasonlít inkább, hiszen szinte üldözi az új felhasználókat, párhuzamosan terjeszkedik különbözõ piacokon. A vonzereje az addiktivitáson alapszik, illetve az egyszerûségen. 140 karakterre redukálja az üzenetek hosszát, de közben más kerítéseket nem nagyon emel a felhasználók elé. Ez szerencsés helyzet a kapcsolódó szolgáltatások fejlõdése szempontjából, de szerencsétlen a kezdetek óta pénzügyi megoldások nélkül kószáló cég számára. Ma 44 millió felett van a tagok száma, ami megdöbbentõ, de látva az elmúlt hónapok statisztikáit, s szembeállítva azokat a Facebook-éval, látszik, hogy a népszerûség és a siker a Twitter esetében törékeny és illékony.
Erõsen kéne fogni a gyeplõt
Az angolszász területeken már elérte a kritikus tömeget a Twitter-felhasználók száma, s vannak szép történetek, amik alá támasztják az életképességét, de valójában lehetséges, hogy a Twitter csak egy új korszak mártírja, ami irányokat jelöl ki, s táptalaja lesz most még nem is létezõ vagy csak éledezõ ennél is zseniálisabb alkalmazásoknak. További magvas gondolatok a témában Cody Brown blogján, a codybrown.name-en, illetve magyar nyelven a Doransky.hu oldalon olvashatók.	     
                  
                  
                  
                   