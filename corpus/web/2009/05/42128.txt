Nem béta többé a Google Chrome 2.0

Kilépett a béta státuszból a Google Chrome 2.0-s verziója, ezzel a
megjelenése idején hatalmas érdeklõdéssel figyelt böngészõ stabil
változata ismét számos kisebb-nagyobb új funkcióval valamint
hibajavítással gazdagodott. A nyolc hónapja megjelent program a
böngészõpiaci viszonyokhoz képest hihetetlenül gyorsan, alig több mint
három hónap alatt jutott el a 0.2-es bétaverziótól a végleges, 1.0-s
kiadásig. A most véglegesített 2.0-s változatra sem kellett sokkal
tovább várni: ebbõl az elsõ kipróbálható béta március közepén érkezett.
A végleges kiadás lényegében a korábbi bétákban már megismert új funkciókat és hibajavításokat hozza. A
Chrome 2.0 már a legújabb WebKitet és V8
JavaScript motort használja,ezzel a
Google szerint az új változat sokkal gyorsabb lett elõdjénél. Egy
korábbi közlemény szerint a böngészõ nagyjából 25 százalékkal jobban
teljesít a V8
benchmarkon és 35 százalékot ver saját elõdjére a Sunspider-tesztben. A
sebesség mellett sokat javítottak a program stabilitásán is, a
fejlesztõk a megjelenés óta saját bevallásuk szerint több mint 300
olyan hibát javítottak ki a programban, mely lefagyást okozhatott.




Az új változat emellett immár képes a teljes optikai zoomra, azaz
nem csak a
betûk méretét nagyítja, hanem a riválisokhoz hasonlóan a teljes oldalt.
Rossz hír ugyanakkor, hogy a szövegzoom teljesen kikerült az elérhetõ
funkciók közül. Az 1.0-s kiadáshoz képest újdonság a teljes képernyõs
megjelenítés is, valamint az automatikus szövegmezõ-kitöltés. Egyelõre
hiányoznak viszont a korábban beígért kiterjesztések, melyekkel a Firefoxnál látottakhoz hasonlóan teljesen egyénre szabható lenne a böngészõ funkciótárháza.
A Google Chrome 2.0-s verziója automatikus frissítésként települ az 1.0-s változatra. Aki még nem próbálta ki a böngészõt, letöltheti a telepítõt a program weboldaláról.