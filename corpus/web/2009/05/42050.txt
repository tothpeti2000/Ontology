Szaporodó problémák a Google Street View körül

A Google újrakezdi a fényképezést Japánban, s minden eddig feldolgozott fotó helyett újak készülnek. Az ottani hatóságok a közvélemény nyomására úgy ítélték meg, hogy a fényképeket készítõ autó túl magasról és túl nagy szögben fotóz, ezzel sértve az állampolgárok magánszféráját.


A tegnap kiadott hivatalos közleményben az áll, hogy 40 centiméterrel lejjebb eresztik a kamerákat tartó állványt, illetve ezzel együtt a beesési szög is jóval laposabb lesz az eddigieknél. Az eredmény az lesz, hogy a képek segítségével nem lehet majd átlátni a kerítéseken, nem látni majd be udvarokba, lakásokba. Az újrakezdés egyébként nem befolyásolja a folyamatokat, ugyanúgy folytatódnak a fotózások, az eddig elkészült 12 város képeit kell csak lecserélni.


Túl magasról fotóztak 

A Google ottani irodavezetõje elégedett saját rugalmasságukkal, s azt mondja átgondolták elõtte is, hogy mit tehetnek meg egy magáncégként, de tiszteletben tartják a helyi jogokat és megpróbálnak minden igényre reagálni. Egy japán alkotmányjogász, Yasuhiko Tajima szerint viszont aggályos, hogy a Google technológiai szinten próbálja megoldani a problémát, hisz az igazi kérdés az, hogy megengedhetõ-e egyáltalán, hogy a fotók elkészüljenek.


Ugyanezt a kört futhatja le a Google Európában is, ahol egy uniós&nbsp; bizottság vizsgálja, hogy sért e személyiségi jogokat, vagy felvet-e adatvédelmi aggályokat a Google Street View-hoz szükséges képek készítése. A cég korábbi állítása szerint felvették a kapcsolatot minden esetben a helyi hatóságokkal, de Jóri András adatvédelmi biztos ezt cáfolta, s azt nyilatkozta, hogy elõzetesen nem kereste fel senki a Google-tõl, a nyilvános megszólalása után viszont egyeztetést kért tõle az amerikai cég hazai képviselõje. 

A görög adatvédelmi biztos a fotózások felfüggesztését szorgalmazta, de mivel hivatalos tiltás nem érkezett, ezért a Google folytatta a képek készítését. Magyarországon tiltás és erre vonatkozó felhívás nem érkezett, az adatvédelmi biztos is azt nyilatkozta, hogy mindenképp meg kell várni az EU-s bizottsági vizsgálat eredményét és annak fényében lehet lépéseket tenni a jövõben.