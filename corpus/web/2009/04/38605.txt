Börtön és gigászi pénzbüntetés a Pirate Bay alapítóinak

Nagy mellénnyel érkeztek a Pirate Bay alapítói a legnagyobb torrentoldal elleni per februárban kezdõdött tárgyalására, ahonnan aztán fülüket-farkukat behúzva kellett távozniuk. Az ártatlanságában végig biztos Fredrik Neij, Gottfrid Svartholm Warg, Carl Lundstrom és Peter Sunde a stockholmi bíróság ítélete szerint azonban törvényt sértett, ezért mindnyájukat 1 év börtönre ítélték, emellett összesen 30 millió svéd korona (800 millió forint) kártérítést kell fizetniük a felperes filmstúdióknak.



A világ legnagyobb, becslések szerint 22 millió felhasználóval rendelkezõ torrentoldalán 2006-ban ütöttek rajta a hatóságok, az alapítók ellen pedig idén februárban indult per Stockholmban. A négy svéd fiatal láthatóan félvállról vette az ügyet, a tárgyalóteremben is folyamatosan viccelõdtek, szórakoztatták magukat és az érdeklõdõ népes közönséget. Valószínûleg hozzájárult a jó hangulatukhoz az is, hogy az ellenük felhozott vádak jelentõs részét már a tárgyalás második napján ejteni kellett, miután a bíróság számára világossá vált, hogy a Pirate Bay nem tárol jogvédett tartalmakat -- mint ahogy semelyik másik torrentoldal sem. Akkor úgy tûnt, a svéd kalózokon nem lehet fogást találni.

A felperes filmstúdiók és lemezkiadók (köztük a Warner, a Universal, a Columbia és az EMI) összesen 115 millió svéd koronás kártérítést követeltek a Pirate Bay alapítóitól, számításaik szerint ennyivel rövidítették meg õket azok a felhasználók, akik a torrentoldal segítségével töltötték le jogvédett anyagaikat. Hasonlóan más torrentoldalakhoz, a Pirate Bay sem tárol jogvédett tartalmakat, csupán linkeket, amelyek ezekre mutatnak, a bíróság így már a tárgyalások kezdeti szakaszában elejtette a szerzõi jogsértés vádját, a fiatalokat végül "jogvédett tartalom elérhetõvé tételének segítésében" találták bûnösnek. A tartalomipar természetesen üdvözölte az ítéletet, a lemezkiadókat tömörítõ International Federation of the Phonographic Industry elnöke, John Kennedy szerint az elkövetett bûncselekmények komolyságához méltó ítélet született. "Ez jó hír mindenkinek Svédországban és bárhol a világon, akik kreatív tevékenységbõl élnek, tudniuk kell, hogy a jogaikat megvédi a törvény."

Peter Sunde, az egyik alapító Twitter-üzenete szerint már tegnap este tudni lehetett, hogy ma elmarasztaló ítélet születik. "Úgy látszik már nem csak a hollywoodi filmek, hanem a bírósági ítéletek is kiszivárognak megjelenés elõtt" -- írta Sunde, aki igyekezett megnyugtatni a kedélyeket. "Nem történik velünk semmi, a Pirate Bay-jel sem és a fájlcserével sem. Ez csupán színház a média számára." A Pirate Bay alapítói fellebbeznek az ítélet ellen, az ügy akár az Európai Bíróságig is elmehet és évek múlva születhet jogerõs ítélet. Az idõközben külföldre költöztetett Pirate Bay eközben zavartalanul üzemel.