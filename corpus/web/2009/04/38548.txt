A szkeptikus hangok ellenére is jól teljesít az új Facebook-dizájn

Mint minden webes szolgáltatás életében, a Facebook esetében is hõzöngés, fejcsóválás és erõs kritikák kísérték a kezdõlap újragondolását. A Twitter-szerû megjelenítés sok embernek nem tetszik elsõre, s a globális Facebook-kvíz mániával megfûszerezve tolakodónak tûnhet a közösségi oldal Hírek doboza. Sheryl Sandberg, a Facebook operatív igazgatója egy konferencián épp azt igyekezett bizonyítani, hogy az új megoldás a felhasználók kommunikációját jóval aktívabbá teszi, ráadásul a hirdetõk számára is kiváló lehetõségeket rejt magában.



Az új Facebook jó!?

Sheryl Sandberg, a Facebook operatív igazgatója egy egyesült államokbeli, digitális hirdetésekkel foglalkozó konferencián, illetve az elõadásával párhuzamosan megjelenõ  ía href="http://blog.facebook.com/blog.php?post=72975227130" target="_blank"&gt;blogbejegyzésében is kardoskodik az új elrendezés elõnyei mellett. Indoklását a felhasználók kapcsolatainak számára építi, ami szerinte a közösségi hálózatok esetén egyre fontosabbá váló szempont.

Sandberg szerint a Facebook-felhasználóknak átlagosan 120 ismerõse van, de ezek az ismerõsök értelemszerûen nem azonos kapcsolati minõséget jelölnek. Épp ezért a Facebook-mérnökök csoportosították az ismerõsi kapcsolatokat aszerint, hogy hogyan kommunikálnak a felek egymással.


 

Az elsõ típus a "kölcsönös kommunikáció", ahol mindkét fél küld és fogad üzeneteket, írnak egymás üzenõfalára, reagálnak a másik megosztására. A második kategória a "közvetlen kommunikáció", ami kiindulását tekintve egyirányú, s az esetek többségében válasz sem érkezik rá. A harmadik variáció pedig a "streaming kommunikáció", ahol az üzenettovábbítás eszköze a különbözõ tartalmak, mint képek, linkek, zenék megosztása, mások megosztásának kommentálása, tetszésnyilvánítás. Ez utóbbit hívják a Facebooknál aktív hálózatnak, ami felpezsdíti az információáramlást a korábbiakhoz képest.

Hálózatosan kommunikálunk

A cég belsõ felméréseibõl az derül ki, hogy a streaming kommunikáció révén jóval több ember kerül az egyének látókörébe saját ismerõseik közül. Egy 150 ismerõssel rendelkezõ Facebook-tag átlagosan 5 egyénnel folytat kölcsönös kommunikációt, 9 ember felé kommunikál egyirányúan, míg a streaming révén 20 ismerõsével kerül interakcióba.


 

 "Amikor az Adat Csoportunk a felhasználók aktív hálózatait mérte, azt tapasztalták, hogy bármely hónapot nézve, a felhasználók 2-4-szer annyi emberrel léptek kapcsolatba, mint a tradicionális módszerek esetén. Ráadásul az egy hálózaton belül lévõ emberek közti kapcsolat is sokkal szorosabbá vált" -- írja blogjában Sandberg. A felhasználók szempontjából ez a hatás önmagában is pozitív, de a hirdetõk számára egy nagyon fontos dolgot is jelent egyben: azt, hogy az õ üzeneteik is gyorsabban, messzebbre terjednek és jóval több embert érnek el, mint eddig. 

Fontossá válik a jelenlét

Korábban a közösségi oldalak használata többnyire azt jelentette, hogy alkalomszerûen bejelentkeztek a felhasználók, ellenõrizték, hogy érkezett-e üzenetük, bejelölte-e õket valaki vagy valamelyik fórumhoz érkezett-e friss hozzászólás. A folyamatosan szivárgó, állandóan frissülõ hírek viszont azon túl, hogy öngerjesztõek, arra bátorítják a felhasználókat, hogy folyamatosan jelen legyenek: mindig történik valami, hasznosnak tûnhet az eseményeken rajta tartani a szemüket. Az öngerjesztés pedig abból fakad, hogy ha már jelen vannak, akkor könnyebben folynak bele beszélgetésekbe, hamarabb reagálnak bármire.


 

Természetesen a Facebook nem találta fel a spanyolviaszt, s messze nem az elsõ, sem az egyetlen, ahol felismerték, hogy a folyamatos kommunikáció a közösségi oldalak mozgatórugója. A Twitter esetén ez a tézis az egész szolgáltatás alapja, míg a különbözõ közösségi szolgáltatásokat összefogó FriendFeed áttervezésekor is a valós idejû követhetõség vált a legfontosabb szemponttá.


A Facebook sikere egyelõre töretlen, a napokban jelentette be a cég, hogy az aktív felhasználók száma elérte a 200 milliót. Egy rövid hõképes térképen a cég azt is megmutatta, hogyan terjedt a "kór" világszerte, s jól látszik, hogy ahol elõször megjelent, ott mára már szinte közmûvé vált. 

A magyar Facebook még a nagy boom elõtt áll

Ugyan Magyarországon a Facebook összességében még nem tudja felvenni a versenyt a milliós tagsággal rendelkezõ iWiW-vel, de az Est Média Group épp ma jelentette be, hogy áprilistól a Facebook hirdetési felületeinek értékesítését végzi, tehát jó üzletnek tûnik jelen lenni. Úgy tudjuk, hogy a T-Mobil-iWiW összefonódáshoz hasonlóan hamarosan a Pannon ügyfelek SMS-t is küldhetnek az üzenõfalra. A hálózatos kommunikációra nálunk is van igény, fõként a fiatalabb generáció részérõl, s amennyiben a Facebook képes követni ezeket az igényeket és fejlesztéseiben praktikus és kényelmes új funkciókat vezet be, akkor a szkeptikus hangok ellenére tovább gyorsulhat a felhasználók számának növekedése és a rendszeren belüli aktivitás szintje is tovább emelkedhet.