Egymilliárd letöltéshez ért a Firefox

A Firefox öt évvel ezelõtt kezdte pályafutását, az új böngészõ az Internet Explorer gyakorlatilag teljes hegemóniáját igyekezett megtörni, azóta kijelenthetõ, hogy sikerrel. A többplatformos program 2005-ben már tíz százalék piaci részesedéssel bírt, mostanra pedig 30 százalék fölé tornászta a részesedését, miközben az Internet Explorer globális piaci részaránya mára 60 százalék alá süllyedt.
A program letöltését jelenleg másodpercenként nagyjából hússzor indítják el, a Mozilla szervereinek letöltésszámlálója pedig 330 ezer híján eléri az egymilliárdot. A Firefoxot azonban vélhetõen ennél lényegesen többször töltötték le a különbözõ tükrökrõl, ettõl függetlenül lényeges szempont, hogy a letöltésszám önmagában nem fedi a felhasználók számát, hiszen egy felhasználó egynél többször is letölthette számítógépére, számítógépeire a böngészõt.

A Firefox jelenleg a 3.5.1-es stabil verziónál jár, az egymilliárd letöltés alighanem már rég összejöhetett volna, ha végleges, 3.5-ös változatra nem kell az eredetileg tervezettnél jóval tovább várni. Az új kód fejlesztése sokáig húzódott, és csak június 30-án jelent meg a végleges, 3.5-ös verzió, amely nem is tudta megismételni a 3.0-s kiadás tavalyi rekordját: a programot az elsõ másfél napban 6,5 milliószor töltötték le a Mozilla szervereirõl, a Firefox 3.0 azonban már az elsõ 24 órában túl volt a 8,3 millió letöltésen.
A Mozilla böngészõje ettõl függetlenül nemcsak a böngészõk mezõnyében, hanem a teljes szoftverpiacon rekordgyanús eredményt ér el, ha átlépi a bûvös egymilliárdos határt: eddig egyetlen szoftverbõl (beleértve az összes korábbi verziót) sem töltöttek még le ennyit.	     
                  
                  
                  
                   