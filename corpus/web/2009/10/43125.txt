Meggyõzõ a Firefox fölénye Magyarországon

A gemiusTraffic kutatásból egyebek mellett a böngészõk, az operációs rendszerek, vagy a böngészéshez használt mobiltelefonok, illetve mobil operációs rendszerek sorrendjérõl készít heti kimutatást, melyeket a felhasználó paraméterezése szerint grafikusan is ábrázol. A böngészõk közül a Microsoft Internet Explorer, a Mozilla Firefox, a Google Chrome, az Opera és a Safari magyarországi piaci részesedését méri a cég - a negyedév végére csaknem egymilliárd lapletöltést értékelve.
A rangsorokat olyan magyar webhelyek alapján állítja fel a cég, ahol egy adott technikai jellemzõ tekintetében legalább száz oldalletöltést mértek. Az adatokat a kutatásban résztvevõ webhelyek forráskódjába ágyazott mérõkódok gyûjtik és küldik tovább egy központi adatfeldolgozó egységnek. Hasonló módszerrel dolgozik a nemzetközi szintû méréseket végzõ NetApplications is, mely a gamiusRankinghez hasonló rangsorokat készít.

A felmérés szerint a magyarországi internetezõk körében idén március-április magasságában,  azaz éppen az Internet Explorer 8 megjelenésének idején  vette át a vezetést a Mozilla böngészõje az Internet Explorertõl. A Firefox részesedése a harmadik negyedévre 0,2 százalékponttal 51,7 százalékra nõtt az elõzõ negyedév végérõl, az Internet Explorer részesedése pedig 1 százalékponttal 41,51 százalékra csökkent. Egy évvel ezelõtt 55-44 arányban még magabiztosan vezetett a Microsoft böngészõje.
Az alternatív böngészõk közt itthon a Google Chrome a legnépszerûbb: a harmadik negyedév végén valamivel több mint 3 százalékos részesedéssel bírt a program, mely egy negyedévvel korábban csupán 2,38, egy évvel ezelõtt pedig 0,62 százalékon állt. Az Opera részesedése 2,8 százalékon állt szeptember végén, azaz egy negyedév alatt lényegében nem változott a program ismertsége. Az Opera egy évvel korábban sem tudott magának komoly népszerûséget kivívni, akkor alig 2 százalék fölött járt. A lista legvégén tanyázó Safari lényegében egy év tartja stabilan fél százalékos részesedését.
A gemiusTraffic a mobilos platformokról is készít felmérést, igaz, itt az Opera Mini webböngészõvel generált oldalletöltések nem számítanak. A lista élén az Apple, illetve értelemszerûen az iPhone található, 59 százalékos részesedésével (már egy évvel korábban is 50 százalékon állt a platform, ami különösen annak fényében figyelemfelkeltõ eredmény, hogy ekkor Magyarországon csak pár hónapja volt jelen az iPhone). A Nokia (azaz a Symbian platform) 30 százalékkal a második, piacrészesedése azonban egy év alatt 8 százalékponttal csökkent. A harmadik helyen a Sony Ericsson áll, gyakorlatilag egy éve stabil 4 százalékon. A mobiltelefonos felmérés mintavétele a harmadik negyedév végén körülbelül 660 ezer oldalletöltés volt.	     
                  
                  
                  
                   