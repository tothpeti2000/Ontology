Minden európai beleszólhat a Microsoft böngészõpolitikájába

Az Európai Bizottság tavasszal hivatalosan is azzal vádolta meg a Microsoftot, hogy az Internet Explorer böngészõ Windowsba építésével tisztességtelen elõnyt szerzett a böngészõpiacon. A cég versenykorlátozó magatartása miatt tetemes bírságot helyezett kilátásba az Unió, így a Microsoft elõször közölte, kész teljesen eltávolítani az Internet Explorert a késõbbi Windows változatokból.
A cég júliusban hosszas egyeztetést követõen változtatott álláspontján, mégis bekerül a Windowsba az Internet Explorer, de a Windows 7-nek egyúttal része lesz egy olyan képernyõ, ahol a felhasználó akár egy versenytárs böngészõt is választhat, letöltheti a fejlesztõ weboldaláról, telepítheti, beállíthatja alapértelmezettként, illetve akár le is tilthatja az Internet Explorert, amelyre a Windows 7 egyébként lehetõséget ad. A Microsoft emellett vállalta, hogy egyes böngészõkrõl részletes információkat is megjelenít ezen a képernyõn, ezzel segítve a felhasználókat a választásban.
Lesz választási lehetõség
A Microsoft nyári elõterjesztésében azt is vállalta, hogy az Európai Gazdasági Térség országaiban élõk, illetve az ott mûködõ vállalkozások számára öt éven keresztül elérhetõvé teszi ezt a választóképernyõt, melyet a Windows Update frissítõszolgáltatásról tölthetnek le a Windows XP-t, Vistát vagy Windows 7-et futtató felhasználók. A redmondiak abba is belementek, hogy a számítógépgyártók bármilyen alternatív böngészõt elõnyben részesíthetnek az Internet Explorerrel szemben, vagy akár el is távolíthatják konfigurációikról a böngészõt.

Az Európai Bizottság versenyügyi biztosa, Neelie Kroes mai Brüsszeli sajtótájékoztatóján bejelentette, hogy az Unió számára a Microsoft módosított feltételei megfelelõek, tehát a szabad versenynek semmi nem áll az útjába. A Bizottság egy szûk fókuszcsoporttal végzett felmérés során felhasználói szemszögbõl is megvizsgálta a Microsoft tervezetének gyakorlati mûködését, a vizsgálat alatt szerzett észrevételeket, módosításokat a szoftvercég befogadta és átültette rendszerébe.
Az Európai Unió demokratikus intézményrendszerének részeként az Európai Bizottság pénteken felhívást tesz közzé az Unió hivatalos lapjában, mely arra buzdítja a fogyasztókat, számítógép- és szoftvergyártókat, illetve az összes érdekelt felet, hogy véleményezzék a Microsoft új böngészõpolitikáját. A felhívás a Bizottság weboldalára is felkerül majd, az észrevételeket egy hónapon keresztül fogadják. Ha nem érkezik komoly ellenvetés, a döntéstõl számított két hónapon belül életbe léphet az európai böngészõpiacra jelentõs hatást gyakorló változás.	     
                  
                  
                  
                   