Megérkezett a Street View Prágába

Az adatvédelmi jogok különbözõsége miatt a Google Street View komoly ellenállásba ütközött, amikor az Egyesült Államok után Európában kezdett terjeszkedni. Több országban is tiltakozások sora nehezítette a szolgáltatás elindulását, de mostanra már a kontinens egyre több része kék a Google Mapsen, azt mutatva, hogy a területen elérhetõ az utcaszintû látkép.A legtöbb bejárható terület Franciaországban van (a Tour de France útvonala végig bejárható), a legtöbb nagyváros az Egyesült Királyságban nézhetõ végig. Svájc észak-nyugati oldala is szinte teljesen lefedett már, Olaszországban és Spanyolországban pedig néhány nagyobb város látogatható virtuálisan.

A cseh frissítés óta a fõváros, Prága teljes egészében elérhetõ, illetve hét kisebb város és a Brnóig vezetõ autópálya is megtekinthetõ a fotókon. A képek a vidéki tájat alapul véve körülbelül júliusban készülhettek, s feltételezhetõen az elérhetõ városok száma nõni fog tovább a közeljövõben. Nyilván nem véletlenül nyúlik el a bejárható terület az ország második legnagyobb városához, Brno-hoz. Csehországban egyébként a román Norc is aktívan fényképez, s a fõváros mellett négy nagyobb településrõl tette közzé eddig a panorámaképeit.

Hazánkban eközben továbbra is patthelyzet van a Google és az adatvédelmi biztos hivatala között. Legutoljára a hazai Maps-lokalizáció bejelentésekor nyilatkozott a cég az üggyel kapcsolatban, mégpedig azt, hogy a cég és a hivatal jogászai folyamatosan tárgyalnak, s amint dûlõre jutnak, tovább folytatódhat a fényképezés.
A cseh fõváros fotóit ugyanúgy, mint minden már feldolgozott helyen, a Google Mapsben böngészve, a zoom eszköz felett lévõ kis sárga figurát a kívánt helyre pottyantva lehet elérni. 	     
                  
                  
                  
                   