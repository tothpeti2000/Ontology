Online adatbáziskezelõt indít a Google

A Fusion Tables alapja az együttmûködés. A felhasználók feltölthetnek egy legfeljebb 100 megabájtos táblázatot vagy csv állományt, amelyet aztán többen is szerkeszthetnek, akár egyes mezõkhöz is lehet megjegyzéseket, párbeszédeket fûzni. Persze nem mindent kell a többi felhasználóval megosztani, lehetõség van a tábláknak csak részleteit elérhetõvé tenni mások számára, akár szerkesztésre, akár csak megtekintésre.
A Fusion Tables lényege -- ahogy a neve is mutatja -- a többféle forrásból származó adatok összegyûjtése: ha több tábla tartalmaz adatokat ugyanazokról az elemekrõl, ezeket a szoftver össze tudja kapcsolni ("join"), így az információk egy helyen jelenhetnek meg. Természetesen a frissítésrõl is gondoskodik a Fusion Tables, vagyis ha az egyik táblában az adatok változnak, az kihatással van a többi kapcsolt táblára is. Az így elkészített táblákat exportálni is lehet.
A következõ lépcsõ az adatok vizualizációja, amelyhez a Google Visualisation API használható, ennek segítségével az adatokból könnyen készíthetõk diagramok, de akár összekapcsolhatók a Google egyéb szolgáltatásaival is, például a Google Maps-szel. Ezeket aztán a Fusion Tables által generált kód segítségével weboldalakba, blogokba is be lehet ágyazni.&nbsp;
A Google adatbáziskezelõje egyelõre csak kísérleti jelleggel mûködik, a vállalat folyamatosan fejleszti azt, amelyhez számít a felhasználói visszajelzésekre is.