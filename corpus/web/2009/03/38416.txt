Saját konferenciája lesz a Twitternek

A Twitter az angolszász országokban már mainstream médiának számít, mi sem bizonyítja ezt jobban, mint hogy idén nyáron már saját konferenciája is lesz a csivitelõ közösségnek. Jeff Pulver amerikai webvállalkozó egy kétnapos rendezvényt ígér június közepén New Yorkban.



Jeff Pulver, amerikai internetes vállalkozó, akinek többek közt azt köszönhetik az ottaniak, hogy a számítógép és számítógép között létrejövõ VoIP hanghívás nem számít a törvények szerint telekommunikációs szolgáltatásnak, úgy határozott, hogy dedikáltan a Twitter és a kapcsolódó témái köré szervez egy kétnapos konferenciát New Yorkban, melynek a "140 karakteres konferencia" címet adta. A cél pedig szintén nem túl bonyolult, igyekeznek majd felfedezni a Twitter hatásait a médiára és a hirdetési piacra.

Igaz ez utóbbira még gyakorlatilag semmilyen hatással nincs a Twitter, hisz kezdetektõl küzd azzal, hogy valamilyen mûködõ üzleti modellt alakítson ki, s a több tízmillió felhasználóból valamilyen anyagi hasznot is húzzon, egyelõre sikertelenül.





Twitter paródia és magyarázat egyben



A bejelentést is tartalmazó blogbejegyzésben Pulver azt írja, hogy a célja egyrészt összegyûjteni a hírességeket, médiamunkásokat, és a hirdetéssel foglalkozó azon vezetõket, akik már aktívan használják a Twittert, másrészt azokat, akik a Twitter vagy más kreatív kommunikációs eszköz révén váltak hírességgé.

Pulver valószínûleg tökéletesen idõzített egy ilyen konferencia bejelentésével, hiszen az Egyesült Államokban a Twitter már eléggé népszerû ahhoz, hogy közbeszéd tárgya legyen, elegendõ fejlesztés csoportosult már köré, illetve az üzleti szféra is elkezdte használni. A konferencia tehát több lesz, mint rajongó geekek Twitter-fesztiválja, az ígéretek szerint inkább üzleti fókuszt kap majd az esemény. Akár az is elõfordulhat, hogy a rég várt bevételszerzésre irányuló ötlet itt üti majd fel a fejét nyár elején.