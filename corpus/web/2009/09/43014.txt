Csak 50 millióan használnak Chrome-ot

Karnyújtásnyira a felnõttségtõl
Az indulás óta a Google folyamatosan szórja ki az újabb verziókat böngészõjébõl, s látszik az elkötelezettség egy teljes funkcionalitású, de egészen új filozófiával rendelkezõ szoftver megalkotására. A napokban kiadott stabil 3.0 verzió pedig már karnyújtásnyira van egy olyan szinttõl, amitõl már komolyan lehet vennie az új jövevényt. A karnyújtás pedig a kiegészítõk telepíthetõsége, ami a fejlesztõi béta változatban már élõ lehetõség, azaz legfeljebb két verzió múlva a nagyközönség számára is elérhetõ lesz.

Idén augusztusban a Net Applications mérései szerint a Chrome részesedése a globális böngészõ piacon 2,84 százalék, ami folyamatosan, stabilan növekszik, de csak apró csípésekre képes az Internet Explorerrel és a Firefoxszal szemben. A fejlesztõk arra számítanak, hogy az évi 3 pontos növekedési ráta tartható, s két év múlva, 2011 szeptemberében 10 százalék feletti eredménnyel büszkélkedhetnek majd.
Álmok
Ez viszont egyelõre inkább csak egy kívánság, mint egy becslés a Google részérõl. A siker érdekében a Google nemrég megállapodást kötött a Sonyval, hogy az telepítse elõ gépeire a Chrome-ot, Gartner adatai szerint azonban a Sony piaci részesedése mindössze 1,5 százalék, azaz körülbelül 1 millió gépet adott el az elmúlt negyedévben. Ha ezt a szintet tartja, s a vásárlók fele megmarad az Internet Explorer alternatívájaként kínált Chrome-nál, két év alatt akkor is csak 4 millió új felhasználót hoz a konyhára az árukapcsolás.
Ez viszont a böngészõ piacon csupán körülbelül fél százalékpontot jelent, amennyiben elfogadjuk az internetworldstats.com eredményét, hogy 1,6886 milliárd egyedi felhasználó van globálisan, s ezt analógiába állítjuk a Net Applications böngészõpiaci százalékos adataival - ezzel a módszerrel valószínûleg némileg alul is becsüljük a felhasználók számát a több böngészõt használók miatt. Ez alapján nagyjából 50 millióra tehetõ globálisan a Chrome-ot használók száma. Az egyik megoldás tehát a nagyobb gyártókkal, mint a HP, Dell, Lenovo való egyezkedés, amiben segíthet majd a jövõben a Chrome OS is.
A másik út az organikus növekedés, valamint kiaknázni saját webes súlyát. Ez utóbbi  területen látszik is a Google igyekezete, hiszen több szolgáltatásánál is állandó ajánlásként szerepel a Chrome letöltése, mint például a YouTube videók esetében is, de ezzel együtt sem tudtak a 3 százalékos küszöbön organikus növekedéssel egy év alatt átjutni.

Egy másik lehetõség az, hogy a fejlesztésben még úttörõbb szerepet vállalnak, s egy olyan irányba sikerül elvinniük a szoftver evolúcióját, ami valós, tömeges igényeket elégít ki és jól megkülönböztethetõvé válnak a laikusok számára is a konkurensektõl. A gyorsaság elsõre jó címernek tûnt, de idõ közben minden ellenfél felvette ezt a címszót, az egyszerûség pedig egyelõre inkább hátrány, mint elõny az új szereplõ számára, mivel nem elég sokoldalú.
A kemény propaganda is kevés
Az sem segíti a Chrome terjedését, hogy a világ vállalati hálózatain többnyire Microsoft rendszerek futnak, s ezeken a helyeken az Internet Explorer használata kötelezõ, s a felhasználóknak nincs is jogosultsága másik böngészõre váltani, s valószínûleg otthon sem szeretnének mást, mint a jól megszokott kezelõfelületet látni. Így a Google Apps sikere akár közvetetten okozhat növekedést a Chrome részesedésében is, de a webes szolgáltatásokban való dominancia látszólag nem segít a növekedésben.	     
                  
                  
                  
                   