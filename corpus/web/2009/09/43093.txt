Hogyan szerezhetünk Google Wave meghívót?

A webes világ sokmilliónyi tagja árgus szemekkel figyeli Gmail-postafiókját a mai napon, várva, hogy érkezik-e számára meghívó a Google Wave-be, amivel a néhány ezer fejlesztõ és egyéb szerencsés kiválasztott után elsõk között tesztelheti az új szolgáltatást. A valós idejû kommunikációt és közös munkát lehetõvé tévõ rendszer a bejelentés napjától a webvilág figyelmének központjában van, a mai kérdés viszont csupán annyi, ki juthat meghívóhoz?
Négy lehetõség, de egyik sem könnyû
Jelenleg négy út van a felhasználók elõtt, de aki csak most kapott észbe, nem sok esélye van hogy az elsõk között lehessen. Legjobb helyzetben azok vannak, akik a bejelentés után azonnal regisztrálták Gmail-fiókjukat a meghívót igénylõ oldalon, valószínûleg õk kapnak elõször hozzáférést a Wave-hez. Feltételezhetõen tömegesen regisztráltak a felhasználók, valószínûleg sokan több címmel is, ezért nyilván nem minden kérés teljesül azonnal.
Aki a fejlesztõi tesztben részt vett, s ott rendelkezett hozzáféréssel, annak a Wave-hozzáférése továbbra is megmarad. Ezek az emberek természetesen kiemelt szereppel bírnak, hiszen az elnyújtott fejlesztési folyamatban õk azok, akiktõl a Google a leginkább várja a visszajelzéseket, hibaészleléseket, illetve azt, hogy kiegészítõket gyártsanak a rendszerhez. Magyarországon is volt néhány fejlesztõ, többek közt a HWSW is egy ilyen tesztfiókon keresztül tehette mérlegre idõ elõtt a Wave-et.

Azok is eséllyel jutnak Wave-fiókhoz, akik fizetõs Google Apps-felhasználók. A Google számára fontos, hogy azon vállalatok, melyek már most is Google-felületeken dolgoznak, kommunikálnak, az elsõk között ismerhessék meg az új technológiát. A Wave egy kommunikációs és kollaborációs eszköz, amivel bárki tud játszadozni, de a valós elõnyei, erõsségei akkor mutatkoznak meg, ha mûködõ közösségek kezdik el használni.
A negyedik lehetõség a hozzáférésre, hogy a fejlesztõi teszt mellett párhuzamosan futó kísérleti projektek révén Wave-hez jutott felhasználók további embereket hívhatnak meg már most. A Google ezt is hivatalosan megerõsítette, sõt magyarázta is. "A Google Wave sokkal hasznosabb, ha a barátaid, kollégáid, családod is tudják használni." A céges elérésekhez hasonlóan itt is az a cél, hogy hálózatok alakuljanak ki. Igaz feltételezhetõen ezzel a lehetõsséggel egyelõre óvatosan bánik majd a szolgáltató, hiszen nem lenne szerencsés eldurrogtatni a puskaport akkor, amikor a Wave még csecsemõkorban jár.
Az érdeklõdés hosszú távon való fenntartására nincs is jobb módszer, mintha valami csak a kiválasztottaknak jár, ha a szolgáltatáshoz való hozzáférés értékkel bír. Egészen addig, amíg ez így van, a Wave kissé misztikus lesz, s folyamatosan beszélnek majd róla az emberek, mert ami a fal túloldalán van, az mindig érdekes.
Mint a Gmail
A Wave elindítása kísértetiesen hasonlít a Gmail 2004-es indulásához. Az akkor már évek óta belsõ használatban lévõ rendszer publikussá tétele szintén egy fokozatos folyamat volt, s elõször csak nagyon kevés ember juthatott meghívóhoz, majd a már meglévõ felhasználók is lehetõséget kaptak ismerõseik meghívására. Nagyon sokáig egyes országokban, többek közt hazánkban is, csak meghívóval lehetett regisztrálni, miközben az Egyesült Államokban például már szabad volt a vásár. A Gmail felületén mind a mai napig megmaradt a meghívás funkció, mindenkinek legfeljebb ötvenet küldhet, igaz,nagyon gyorsan "újratöltõdik" a keret.
Amennyiben a Wave-et is hasonlóan indítja el a Google, akkor a mai premiert követõen akár hosszú hónapok is eltelhetnek, mire minden korai befogadó, érdeklõdõ megkapja hozzáférését, s akár évek kérdése is lehet, mire a Wave általánosan elterjedt szolgáltatássá növi ki magát. Ha egyáltalán ez megtörténik.