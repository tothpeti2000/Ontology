Sokasodnak a magyar Facebook felhasználók

A Facebookon a legfrissebb adatok szerint 380.600 magyar tag van, ami szép növekedés, tekintve, hogy alig több mint egy hónappal ezelõtt még csupán 322 ezren voltak - derül ki egy a Facebook látogatottságát összegzõ weboldalról. Az elmúlt héten 14 ezres növekedést könyvelhettünk el, egy hónap alatt pedig 60 ezret. Amennyiben a növekedés üteme így alakul tovább, akkor akár év végére elérhetjük az egymilliós felhasználói számot is - ezt jósolja többek közt a Webisztán blog is.
Több a nõ, sok a fiatal
Érdekes adalék, hogy a közösségi oldalon a magyar nõk aránya jóval magasabb, 56 százalék, mint a férfiak 44 százalékos eredménye. Az életkor tekintetében nem meglepõ módon a leginkább felülreprezentált réteg a 18-24 illetve a 25-34 éves korosztály. Elõbbi 33,1, utóbbi 32,7 százalékát adja a magyaroknak a közösségi oldalon. A 35-44 (12,1%) illetve a 14-17 (11,7%) évesek szintén közel egyenlõ arányban vannak jelen, de 14 évnél fiatalabb felhasználóból is akad 4600 (1,2%). Az eredetileg egyetemi közösségi szolgáltatásként indult oldal a globális terjeszkedése során sem vonzza túlságosan az idõsebbeket, a 45-54 évesek nálunk is mindössze 5,1, az 55-64 közöttiek pedig már csak 3 százalékkal járulnak hozzá a társasághoz, 65 feletti magyarokból pedig alig 1200 van a Facebookon (0,9%).
Egy évvel ezelõtt körülbelül 30-40 ezer magyar lézengett az akkor nemzetközi vizeken még épp csak elszabadult közösségi oldalon, innen nézve szép teljesítmény a tízszeres növekedés, fõleg ha beleszámoljuk, hogy csak néhány hónapja készült el a magyar lokalizáció, illetve azt, hogy nálunk nagyon erõs az iWiW (fõleg a középkorosztályon belül) illetve a MyVIP (fõleg a tinik körében) hatása.

Talán ezen okoknak köszönhetjük, hogy a hasonló lélekszámú Csehországban jelenleg több mint 1,3 millió Facebook felhasználó van, a szomszédos Szlovákiában pedig 737 ezer. Hazánkban ezzel szemben a közösségi web robbanásakor az iWiW éppen kéznél volt, s a meghívó küldési lázban nálunk szinte kivétel nélkül mindenki itt próbálgatta a hálózatos kommunikációt. Sokaknak a Facebook idegennek tûnt, a sok alkalmazás és gadget zavarossá tette az egyszerûbb kezelhetõségre vágyó felhasználók számára az ismerkedést. Ennek ellenére fokozatosan szélesedik a kör, s ma már az informatika közeli emberek és a számítógéppel irodai munkát végzõk mellett egyre több "laikus" jelenik meg itt is. Sõt, a közelmúltban több gyártó és szolgáltató is azzal reklámozott mobilkészülékeket, hogy Facebook-kliens tartozik hozzá.
Európa lenyomja Amerikát
Elmondható, hogy a Facebookra eddig a masszív amerikai dominancia volt jellemzõ, Európában pedig leginkább a britek lepték el a szájtot, de mostanra, az öreg kontinens országait együtt számolva már több az európai felhasználó, mint az amerikai. A brit és a dán 45 százalékos penetrációhoz képest (az internetezõk számához viszonyítva) a többi országban 20-30, illetve 5-10 százalékos lefedettség jellemzõ, ami az okostelefonok terjedésével, az eddig távol maradó rétegek megjelenésével extrém gyorsasággal változhat, csak úgy, mint az iWiW esetében történt anno. Ez nem csak a felhasználóknak, de a közösségi médiát eszközként vagy hirdetési felületként használni akaró cégek számára is fontos fordulópont lesz. A "netes telefonkönyvként" is csúfolt iWiW-vel ellentétben a Facebook interaktívabb, pörgõsebb és több tartalmat hordoz, így jó táptalaja lehet a kereskedelmi célú akcióknak is.	     
                  
                  
                  
                   