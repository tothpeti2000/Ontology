A Yahoo! csak vidéken menõ

"Flickr from Yahoo!", vagyis Flickr a Yahoo-tól - áll a képmegosztó új logóján. A szájt kinézete ugyan nem változott még semennyit, de a felhasználók máris attól tartanak, hogy kedvenc fotótáruk hamarosan teljesen Yahoo! színekbe öltözik. A felhasználói fórumokban máris elindult a hangulatkeltés, az egyik kommentelõ például azt írja, hogy "mintha nem elégszer emlékeztetnének minket arra, hogy a Yahoo fizeti a számlát".
A geekek szerint a Yahoo! gázos
Az Egyesült Államokban a geek, illetve a techie társdalomban egy érdekes földrajzi törésvonal jött létre, aminek az egyik oldalán a Google, a másik oldalán a Yahoo áll. Az utóbbit tartják a "közép-amerikai" szolgáltatónak, hisz valóban a keleti- és a nyugati partot leszámítva mindenhol népszerû a márka. "Ha kimész New Yorkból vagy a Szilícium-völgybõl, akkor mindenki szereti a Yahoo-t." - mondja egy másik felhasználó.
A fórumokból az derül ki, hogy a megszólaló felhasználók egyöntetû véleménye, hogy a Yahoo márka lejárt lemez, a logót félelmetesnek és csúnyának tartják, s szinte mindenki legszívesebben elfelejtené vagy nem venne tudomást arról, hogy a Yahoo a Flickr tulajdonosa. Az apró változtatás keltette hullám tanulságos eset kellene legyen a szolgáltató számára, hiszen hosszú távon a Flickr-t is használó fiatal felhasználók uralják majd az internetet, s szükségszerû lenne a vidéki, középkorú amerikai mellett más célcsoportok kedvében is járni.


A Yahoo ezzel az iránnyal teljesen ellentétesen nemrégiben tépázta meg még egyszer saját hírét a Flickr felhasználók elõtt. Egy felhasználó egy Photoshopolt képet töltött fel Barack Obamáról a képmegosztóra, melyen az elnök a Time címlapján szerepel, de a Batman filmbõl ismert Jokernek maszkírozva. A képet a Yahoo utasítására eltávolították a rendszerbõl, ami a szólásszabadság fellegváraként ideologizált USA-ban komoly öngól. A Yahoo a DMCA-ra (Digital Millenium Copyright Act) hivatkozva törölte a képet, ami még akár védhetõ is lett volna, de emellett a képhez tartozó fórumokat, megjegyzéseket és a teljes oldalt is megsemmisítette. Sõt, ezután az ügybõl kipattant politikai ütés-váltásnak is véget vetett a fórumaiban, pedig erre már végképp nem kötelezte volna semmilyen törvény. Az pedig már csak hab a tortán, hogy az Flickr-õsfelhasználókat is arra kötelezték, hogy Yahoo-fiókot kreáljanak a belépéshez.
Problémás jövõkép
A Yahoo Európában nem, de az Egyesült Államokban továbbra is komoly szereplõnek számít az online piacon, viszont kénytelen elkönyvelni azt, hogy a "leghangosabb", városi, technológiai érdeklõdésû közönség szemében túlzottan negatív szereplõvé vált. Ez pedig néhány év alatt a piaci helyzetét is komolyan befolyásolhatja a cégnek. A Google is kap hideget-meleget, de a felhasználók többnyire szeretik a cég szolgáltatásait, sõt, mostanság a Microsoft sem számít már a véleményformálók szemében õsi gonosznak, legalábbis a Live vagy a Bing kapcsán.
Ugyanez a motívum egyébként hazánkban is kimutatható volt több ízben. A Magyar Telekom csoport felvásárlásai kapcsán hasonló negatív színezetet kapott mind a freemail, mind az iWiW is. Sokat beszéltek arról a felhasználók itthon is, hogy mi lenne, ha a felvásárlást a cégcsoport arculatához való igazítás is követné, de ez nem történt meg, csupán a Magyar Telekom tartalomszolgáltató részlegébe, az [origo]-ba való integrálásig jutott el a közelítés.	     
                  
                  
                  
                   