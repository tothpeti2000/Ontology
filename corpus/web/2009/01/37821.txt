Viszonteladói programot indít a Google az Apps és a Docs népszerûsítésére

A Google viszonteladókat toboroz a Google Apps irodai alkalmazáscsomag terjesztéséhez. A vállalkozások, akik Gmailt, Google Docs-ot és egyéb Google-szolgáltatást szeretnének használni a Microsoft illetve más cégek termékei helyett, a jövõben már nem kizárólag közvetlenül a Google webes felületén keresztül jelentkezhetnek.



Csak 2 százalék fizet 

A Google Apps legnagyobb vállalati felhasználója a Genentech, ahol 20 ezer munkavállaló dolgozik az Apps rendszerein. A szolgáltatást vállalatok is ingyenesen használhatják, ha  elviselik a reklámokat, megelégszenek a minimális támogatással és a korlátozott tárhellyel. A prémium szinten ezeken túl lehet lépni felhasználónként évi 50 dollárért, ami megegyezik egy negyedéves World of Warcraft-elõfizetés árával. A legtöbb cég ennek ellenére az ingyenes változatot preferálja, s a Google bevallása szerint mindössze százezres nagyságrendben vannak fizetõ felhasználók.


 Ezen a a számon szeretne a kaliforniai cég javítani, mégpedig úgy, hogy viszonteladói hálózatot épít maga köré. A jelentkezõ kereskedõk, szolgáltatók 20 százalék árengedményt kapnak az Apps díjából, azaz évente felhasználónként mindössze 40 dollárért vihetik a csomagot. Ezen felül szabadon árazhatják a terméket. 

Tartalom, közösség, közös munka 

Ez a nagy lehetõség

A Google állítása szerint több mint 1 millió cég és 10 millió felhasználó veszi igénybe a Google Apps szolgáltatást, s napi 3 ezer újabb jelentkezést regisztrálnak. A Gartner szerint a Google Apps-nak 200 ezer prémiumügyfele van, de a cég csak korlátozott sikereket érhet el az egyéni értékesítési csatornákon keresztül. Amennyiben sikerül a Google szolgáltatásait az a csatornákon keresztül olyan szolgáltatásokkal együtt értékesíteni mint a webhosting, szervertelepítés, üzemeltetés vagy adatmentés, könnyen nagyságrendnyit változhat a fizetõ ügyfelek száma.

A viszonteladói program ugyan most indul nyilvánosan, de több mint fél éve már fut a pilot projektje, ahol 50 partner segítségével vizsgálták ezt a lehetõséget. Mivel a kísérlet bevált, márciustól kezdve a világ bármely pontján mûködõ vállalkozás elõtt nyitott lesz a lehetõség a csatlakozásra, az ajánlat testreszabására, promótálására és továbbértékesítésére.

A kihívott fél, a Microsoft a világ legnagyobb szoftvervállalata, mely a termékeinek 95 százalékát viszonteladókon keresztül értékesíti. A Gartner Research adatai szerint világszerte több mint 440 ezer partner mûködik jelenleg is, s ezeknek a csatornáknak a kezelésére idén 3 milliárd dollárt szán a Microsoft. Ehhez képest a Google épp hogy csak "belemártotta a kisujját a vízbe", de a cég már az 25 országban tevékenykedõ 50 viszonteladó partner bevonása után is komoly lehetõségeket lát a külsõ segítségben.