A nyílt forráskódú videostream-technológiákban látja a jövõt a Mozilla

Nyílt forráskódú videostream-technológiát támogat a Mozilla Alapítvány, ezzel próbálva teret engedni az interneten közzétett videotartalmak további terjedésének. A Firefox webböngészõt is jegyzõ alapítvány a Theora névre keresztelt platformra vetett szemet, mely a fejlesztõk szerint egyelõre még korántsem tökéletes, de komoly lehetõségek rejlenek benne.



A Wikimedia Alapítvány bevonásával százezer dollárral támogatja a Mozilla a nyílt forráskódú Theora internetes videostream-technológia fejlesztését, az alapítvány támogatásával megerõsített platform így olyan, technológiák riválisává válhat a jövõben, mint az Adobe Flash, vagy az Apple Quicktime. Ezek használatáért ugyanakkor többnyire licencdíjat kell fizetni, ez pedig egyes vélemények szerint hátráltathatja az online videomegosztás, videoközvetítés terjedését.


Az Ogg konténerbe tartozó Theora a Mozilla elképzelései szerint a legjobb lehetséges alternatívát jelentheti a fenti platformokra. "Úgy gondoljuk, hogy a Theora sokat tud fejlõdni a videók minõségét, az implementációt és a teljesítményt illetõen, a Mozilla büszke, hogy a platform fejlesztését támogathatja" -- írja hétfõi blogbejegyzésében Mike Shaver, a Mozilla fejlesztésért felelõs alelnöke. "A százezer dolláros támogatást elsõsorban a Theora kóderek fejlesztésére, ezzel együtt a platformhoz tartozó videokönyvtár bõvítésére szánjuk" -- tette hozzá Shaver.

A Theora térnyeréséhez az anyagi támogatáson felül nagyban hozzájárulhat az is, hogy a kodek szervesen integrált része lesz a Mozilla soron következõ webböngészõjének, a Firefox 3.1-nek a szintén nyílt forráskódú Ogg Vorbis hangkodekkel egyetemben. "A Theora egyelõre közel sem tökéletes, ugyanakkor a webes videózás által ma támasztott követelményeknek bõven megfelel, idõvel pedig egyre jobbak lesznek" -- mondta el Christopher Blizzard, a nyílt forráskódú programok egyik legnagyobb és legismertebb zászlóvivõje.