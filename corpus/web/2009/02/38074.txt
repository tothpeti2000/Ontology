Kipróbáltuk: FRITZ!Box Fon WLAN 7270, a fullextrás hálózati hub

Hazánkban alighanem meglehetõsen kevés egyéni vagy vállalati felhasználó számára cseng ismerõsen az AVM név, pedig a három betû mögött álló német cég, az AVM Computersysteme Vertriebs GmbH jelentõs hálózatieszköz-szállítónak számít mind a német, mind az európai piacon. Az 1986-ban alapított, mindössze 460 fõt foglalkoztató berlini vállalat saját fejlesztésû készülékeinek portfóliója elsõsorban az xDSL technológiára épülõ megoldásokból és ISDN kisközpontokból áll. Vagy éppen e kettõ kombinációjából létrejött eszközökbõl.



Funkciótárház furcsa név alatt

Ilyen, kombinált eszköz az AVM kissé furcsán csengõ FRITZ! márkaneve alatt futó FRITZ!Box Fon WLAN 7270 típusú hálózati hubja, mely elsõ ránézésre leginkább egy közönséges útválasztónak tûnik, a dizájnos burkolat alatt valójában azonban egy meglehetõsen komplex kommunikációs infrastruktúra rejlik. A gyártó augusztusban jelentette be a prémiumkategóriás hálózati eszközt, mely útválasztó mellett ADSL2+ modemet, vezeték nélküli kézibeszélõket kiszolgáló DECT-bázisállomást és egy kisebb telefonközpontot is magába integrál. A funkciók felsorolása ráadásul ezzel még messze nem ért véget.




A FRITZ!Box Fon WLAN 7270 a bejelentése után csaknem fél évvel járt elõször Magyarországon, és csak most jutott el szerkesztõségünkbe, ahol a próbaidõszak alatt jellemzõ módon nem tudtuk kihasználni minden funkcióját, és nem azért, mert a HWSW kommunikációs infrastruktúrája elmaradott vagy rosszul optimalizált lenne. Az eszköz zsenialitása, egyben legnagyobb csapdája éppen abban rejlik, hogy legalább két-három másik berendezést képes kiváltani, egy már meglévõ elemekbõl összeállt rendszert azonban nem feltétlenül ésszerû lecserélni rá.

Az AVM hálózati hubja tiszta lappal indulva azonban ideális, költséghatékony választás lehet akár otthoni felhasználóknak, akár kisebb irodáknak: ha a frissen felhúzott lakásban, irodahelyiségben csak néhány vezeték lóg ki a falból, és a lehetõ legegyszerûbb, leghatékonyabb módon kell kommunikációs infrastruktúrát kiépíteni, a különálló berendezések helyett jó alternatíva a FRITZ!Box Fon WLAN 7270.




A készülék beépítve tartalmazza az ADSL2+ modemet, így a szolgáltatótól nem szükséges a frissen bekötött internetkapcsolat mellé modemet vásárolni, de ha van már modemünk, úgy természetesen sima routerként vagy hubként is használható az eszköz. A kábelek összekötése pofonegyszerû, az AVM egy speicális, Y-kábelt csomagol a FRITZ!Box mellé, melynek egyik végét a DSL-splitterbe, másik végét az analóg vagy ISDN telefonvonal fali aljzatába kell bedugni.

A lapos dobozhoz az Y-kábel mellé két analóg telefonkészüléket és egy ISDN-terminált köthetünk (ISDN és analóg vonalat azonban értelemszerûen nem használhatunk egyszerre), jutott hely egy USB-kapunak is, melyhez tárolóeszközt, USB-hubot vagy nyomtatót csatlakoztathatunk, valamint négy Fast Ethernet csatlakozónak. Ha meglévõ hálózathoz, vagy DSL/kábelmodemhez csatlakoztatjuk a FRITZ!Boxot, a négy LAN-csatlakozóból az elsõt kell használnunk.

Konfigurációs felület

A kábelek csatlakoztatása után következhet az eszköz konfigurációja, melyet egy átlátható, logikusan felépített és esztétikus felületen végezhetünk el, vagy a mellékelt CD-n lévõ szoftvert is segítségül hívhatjuk. Ha kábellel kötöttük össze a számítógépünket a FRITZ!Boxszal, a fritz.box címet beírva a böngészõbe máris elénk tárul a webalapú felület, az eszköz alapállapotban nem kér sem felhasználói nevet, sem jelszót -- ezt a beállítást ajánlott azonnal megváltoztatni, még akkor is, ha a router a vezeték nélküli klienseknek nem tárulkozik ki automatikusan. A berendezés egy a kezdõk számára is egyszerûen használható varázslóval segíti az alapbeállításokat, a komoly szakértelmet igénylõ paraméterezési lehetõségek megjelenítését külön menüpontban kell engedélyezni.




A FRITZ!Box Fon WLAN 7270 egyike azon kevés vezeték nélküli kommunikációt használó hálózati berendezéseknek, melyek gyárilag bekapcsolt WPA-titkosítással érkeznek, az alapértelmezett kulcs a készülék hasán és a mellékelt telepítõlemezen található CD-n lévõ matricán egyaránt megtalálható. A router egyébként a modern vezeték nélküli hálózati eszközöktõl elvárhatóan már draft-802.11n rádióval rendelkezik, azaz az adatátvitel sávszélessége ideális körülmények közt túlszárnyalja a vezetékes összeköttetés sebességét.




Azokhoz a számítógépekhez, melyeket nem lehet elérni vezetékkel, ugyanakkor nem rendelkeznek WLAN-modullal sem, az AVM saját USB-s WLAN-vezérlõjét ajánlja. A FRITZ!WLAN USB Stick N szintén egy draft-802.11n-kompatibilis rádiót tartalmaz, különlegessége pedig abban rejlik, hogy a FRITZ!Box USB portjába dugva saját memóriájába átmásolja a biztonsági beállításokat (biztonsági kulcsok, SSID), így a számítógéphez csatlakoztatva minden további beállítás nélkül képes azonnal kapcsolatot teremteni a routerrel.




A vezeték nélküli kommunikációs modullal kapcsolatban érdemes még szót ejteni a manapság oly divatos energiatakarékos funkcióról, melynek mûködése a már említett adminisztrációs felületen jól nyomon követhetõ. A WLAN-rádió többféleképpen is kiiktatható, így a készülékre került nyomógomb mellett a telefonon bepötyögött kódsor, vagy az adminisztrációs felületen beállított idõintervallum elérése is kikapcsolja a Wi-Fi-t. A térerõ ráadásul az éppen aktuális felhasználási körülmények alapján igény szerint dinamikusan változtatható, az eszköz így még kevesebb árammal beéri mûködés közben (a FRITZ!Box átlagosan 6 wattot fogyaszt a gyártó szerint).




Szintén a WLAN-modulhoz köthetõ az a kétségtelenül látványos funkció, mely csatorna és frekvenciasáv-szerinti leosztásban ábrázolja a teljes spektrumot. A rádió biztonsági beállításait is innen érhetjük el: mint említettük, a FRITZ!Box alapesetben bekapcsolt WPA-titkosítással érkezik, emellett használhatunk MAC-szûrést, a felderítés megnehezítése érdekében pedig az SSID-broadcastot is kikapcsolhatjuk -- hasonlóan, mint a legtöbb vezeték nélküli routernél. Az internet felõl érkezõ támadásokat tûzfal fogja meg, a számunkra fontos csomagok célba érkezésérõl az UPnP-vel vagy kézzel nyitható portok gondoskodhatnak. A dinamikus IP-címosztás mellett MAC-azonosítók alapján fix IP-címeket is adhatunk egy-egy hálózati eszközünknek, noteszgépünknek.

A telefonközpontot is kiváltja

A FRITZ!Box Fon WLAN 7270 a hálózati funkciók mellett ISDN vagy analóg telefonközpontként is munkára fogható, ráadásul ehhez még vezetékes telefonok csatlakoztatására sincs feltétlenül szükség, a berendezés ugyanis egy maximum hat telefont kezelõ DECT-bázisállomást is kapott, mellyel tapasztalataink szerint pár másodperc alatt szinkronizálható a vezeték nélküli kézibeszélõ, feltéve, hogy támogatja a DECT-GAP szabványt. A bázisállomás a CAT-iq modulációs technológiának köszönhetõen elvileg jobb hangminõséget nyújthat a legtöbb hasonló megoldásnál, analóg telefonvonalat használva azonban mi nem vettünk észre semmiféle minõségbeli különbséget.





A telefonközpontra kötött készülékekkel akár konferenciabeszélgetés is kezdeményezhetõ, a hívásátirányítás, hívásvárakoztatás és az üzenetrögzítõ szintén alapvetõ funkció. Utóbbi kérésre képes arra, hogy a beérkezett üzeneteket megadott e-mail címre továbbítsa, hangfájl-csatolmányként. A rendszer ezen kívül híváslista-részletezõt is küldhet az adminisztrátornak.

Okos készülék, reális áron

Az AVM multifunkciós hálózati hubja, a FRITZ!Box Fon WLAN 7270 a nálunk töltött rövid ismerkedési idõszak során õszintén lenyûgözött minket sokoldalú tudásával, melyet a jól átlátható, logikus (igaz, olykor kissé németes angolra fordított) kezelõfelülettel és a mindvégig stabil üzemmel csak tovább tetézett. A készülékbe mindössze egy ponton tudunk belekötni: talán szerencsésebb lett volna, ha a gyártó Fast Ethernet helyett gigabites LAN-portokat épít be a dobozba. Mindez aligha növelte volna meg jelentõsen a már amúgy is kissé borsos, ugyanakkor az eszköz tudásához képest reálisnak tûnõ, nagyjából hatvanöt-hetvenezer forintos fogyasztói árat. A berendezéssel együtt használható FRITZ!WLAN USB Stick N adapter ára körülbelül nyolcezer forint.