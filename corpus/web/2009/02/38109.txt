Mindent tud majd a vásárlójáról a Nokia májusban nyíló piactere, az Ovi Store

Négy új okostelefonról, valamint egy átfogó, a közösségi szolgáltatások alapjaira építkezõ szoftveráruházról rántotta le a leplet Barcelonában a Nokia. A mobilpiac drasztikus visszaesése miatt fennállásának eddigi talán legnehezebb éve elé nézõ finn gyártó egy már meglévõ szolgáltatást, a több tízmillió felhasználóval rendelkezõ Ovi-t egészíti ki online piactérré, mely a Forum Nokia közel 3,5 milliós fejlesztõi közösségének köszönhetõen a cég reményei szerint nyárra színültig lesz új, javarészt fizetõs tartalmakkal.



A Mobile World Congress (MWC) nyitóelõadásán ismertetett Ovi Store ugyanakkor több egy az egyszerû online áruháznál, így a fejlesztõk remélik, hogy a szolgáltatás a konkurencia hasonló megoldásain (Apple App Store, Google Android Market stb.) túlmutatva egyfajta közösségi hálóként is üzemel majd. A rendszer a Nokia beszámolója szerint célzottan kínálja majd a feltöltött alkalmazásokat a felhasználóknak részben regisztrált baráti kapcsolataik, részben aktuális földrajzi helyzetük alapján.

Ismeri a felhasználót

"Ez nem pusztán egy olyan hely lesz, ahonnan tartalmat és programokat tölthetnek le -- ez a rendszer ismeri a felhasználót" -- vázolta az Ovi Store mûködésének lényegét Tero Ojanperä, a Nokia vezérigazgató-helyette Barcelonában. "Megmutatja, mit vettek az ismerõsei, és a földrajzi helyzet alapján is más ajánlatokat nyújt" -- tette hozzá. Az S40 és S60 platformokhoz tartozó okostelefonokról májustól elérhetõ szolgáltatást mintegy elõkészítendõ a Nokia bejelentette, hogy a fejlesztõk mától tölthetik fel saját alkalmazásaikat, tartalmaikat a publish.ovi.com-ra. Ezek a cég kontrolljától függõen késõbb megjelenhetnek az Ovi Store-on, ahol a felhasználók által megvásárolt tartalmakból származó bevétel 70 százaléka a fejlesztõk markát üti majd.

Bár a Nokia rendelkezik jelenleg a világ legnagyobb okostelefon-felhasználói bázisával (ma becslések szerint megközelítõleg 250 millió mobiltelefonon fut Symbian operációs rendszer), a cég mindeddig nem talált rá alkalmat, hogy a platformhoz eddig elérhetõ több tízezer alkalmazásból számottevõ profitot termeljen. A gyártónál hamarabb ébredt több jelentõs konkurense is, az újfajta üzleti modell úttörõje pedig minden kétséget kizáróan az Apple: az iPhone-felhasználók körében rendkívül népszerû App Store-ból januárban 15 ezer alkalmazást lehetett letölteni, a letöltések száma az elmúlt fél évben pedig elérte a félmilliárdot. A szoftverek egy részéért fizetni kell, az összeg az Ovi Store-hoz hasonlóan 70-30 százalékos arányban oszlik meg a fejlesztõ és az Apple közt.


A helymeghatározáson alapuló, vagy helymeghatározó funkcióval kiegészített közösségi háló sem a Nokia vívmánya: a Google február elején indította el a mobiltelefonos Google Maps alkalmazás Latitude nevû extra szolgáltatását, mely a családtagok, barátok, ismerõsök éppen aktuális helyzetét jeleníti meg a térképen, emellett a mobiltelefonos kommunikáció legkülönfélébb formáira (chat, SMS, telefonhívás stb.) ad lehetõséget egyetlen felületen.

Balra a 6710 Navigator, jobbra a 6720 Classic

A Nokia az MWC alkalmával négy új okostelefont is bemutatott, melyek közül egy-egy a mobiltelefonos navigációval összekapcsolt Navigator, illetve a Classic vonalat erõsíti, kettõ pedig az E-sorozatú üzleti okostelefonok mezõnyébe sorolható. A 6710 Navigator szétcsúsztatható telefon lesz, 2,6 hüvelykes, kültéri használatra optimalizált, QVGA felbontású kijelzõvel, míg a 6720 Classic 2,2 hüvelykes QVGA kijelzõt kap majd. Mindkét telefonba kerül A-GPS modul, illetve a Nokia Maps legújabb, 3.0-s verziója fut majd rajtuk, ahogy szériafelszereltség lesz az öt megapixeles kamera is, melyhez a Carl Zeiss szállítja az optikát.

Nokia E55

Érkezik az egyik legsikeresebb E-sorozatú Nokia, az E50 egyik lehetséges követõjeként aposztrofált E55 is, mely a gyártó szerint a világ legvékonyabb okostelefonja lesz. Bár a finnek QWERTY-billentyûzetes okostelefonnak nevezik, az E55 valójában suretype-rendszerû billentyûzettel rendelkezik, azaz minden gombbal legalább három karakter vihetõ be. A 2,4 hüvelykes, QVGA-kijelzõs újdonságba a GPS-modul és WLAN-vezérlõ mellé extraként egy 3,2 megapixeles kamera kerül. Különösen figyelemre méltó az E55 energiafelhasználása, melyet készenléti üzemben egészen hihetetlen mértékben sikerült csökkentenie a Nokiának: a gyártó szerint a telefon egy feltöltéssel csaknem egy hónapig (28 napig) üzemel.

Nokia E75

Az E-széria új csúcsmodelljérõl, a szétcsúsztatható, QWERTY-billentyûzetes E75-rõl korábban több nem hivatalos információ és kép is kiszivárgott -- az új felsõkategóriás telefon most került elõször a nagyközönség elé. Az új kommunikátor az eddig kiszivárgott információknak megfelelõen éppúgy 2,4 hüvelykes, QVGA felbontású kijelzõvel és 3,2 megapixeles kamerával rendelkezik majd, mint az E55. A Nokia E75 a jövõ hónapban, az E55 nyáron, a 6710 Navigator a harmadik, a 6720 Classic pedig a második negyedévben kerül forgalomba. A szolgáltatófüggetlen készülékek ajánlott fogyasztói ára rendre 375, 265, 300 és 245 euró lesz.