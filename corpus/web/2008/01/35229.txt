Képzett programozókat keres prágai irodájába az Opera

Prágában nyit irodát a böngészõjérõl ismert norvég Opera Software. A cég képzett programozókat és teszelõket keres, akik közremûködnének a böngészõ különféle változatainak fejlesztésében. A prágai irodát Jozef Kosoru vezeti majd, aki korábban az Opera oslói fõhadiszállásán dolgozott.



Jon von Tetzchner, az Opera elnök-vezérigazgatója és társalapítója szerint a böngészõ jó piaci pozíciókkal rendelkezik a térségben, Csehországban például a PC-rõl internetezõk 5 százaléka használja, a mobiltelefonokon viszont még ennél is nagyobb a részesedése, az Opera közleménye szerint az országban többszázezerre tehetõ az Opera mobil változatának felhasználói bázisa. A régióban egyébként tényleg meglepõen elterjedt az Opera, Oroszországban például a netezõk 16 százaléka használja, de a balti államokban is 5-6 százalékos a részesedése. "Nagyon fontos a számunkra hogy jelen legyünk a helyi piacokon és szorosan együttmûködjünk az üzleti partnerekkel, valamint támogassuk a hûséges felhsználóinkat" -- mondta a jelenleg Prágában tartózkodó Tetzchner.


 A PC-ken az Opera perifériára szorult az Internet Explorer és a Firefox csatája közepette, a részesedése mindössze 3-4 százalék közé tehetõ. Ennél sokkal sikeresebbek a mobil változatok, az okostelefonokra (Symbian, Windows Mobile) készült Opera Mobile, valamint a javás Opera Mini, utóbbi megtalálható a T-Mobile készülékeiben is web'n'walk néven. Opera böngészõ teljesít szolgálatot a Nintendo DS és Wii konzoljában is, valamint több szórakoztató-elektronikai készülékben.