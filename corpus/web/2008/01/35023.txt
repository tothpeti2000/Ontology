Bezárták az ellentmondásos Firefox reklámoldalt

Órákkal indulása után be is zárták azt a weboldalt, amely vicces statisztikákkal próbálta népszerûsíteni a Mozilla Firefox böngészõt. A www.fightagainstboredom.com weboldalon egy ideig olvasható információk szerint a Firefox felhasználói sokkal izgalmasabb, érdekesebb emberek mint az IE-felhasználók, például több rajzfilmet néznek és kevesebbet horgásznak. 



A weboldalon egy ideig láthatóvá vált összehasonlítás azonban olyan elemeket is tartalmazott, amelyet csak kevesen találtak viccesnek. A felsorolt  adatok szerint ugyanis a Firefox felhasználói körében 23 százalékkal kisebb a rákos betegségek valószínûsége, 25 százalékkal kisebb a mellráké, valamint a Firefox-felhasználók 20 százalékkal kisebb valószínûséggel élnek együtt egy rákos beteggel. A publikált adatokat óriási felháborodás kísérte netszerte.


Paul Kim, a Mozilla marketing-vezetõje szerint az egyesek által felháborítónak nevezett összehasonlítás csak véletlenül került nyilvánosságra, valójában a weboldalt jelszóval kellett volna védeni egészen addig, amíg a publikált adatokat nem ellenõrzik és hitelesítik. Kim teljes felelõsséget vállalat a történtekért és elnézést kért azoktól, akiket megbántott. A weboldal cikkünk írásakor nem érhetõ el a közönség számára, csak felhasználói névvel és jelszóval lehet belépni rá.

"A nemrégiben készült Nielsen-tanulmányból származó, néhol sértõ és ízléstelen adatokat tartalmazó weboldalt nem a nyilvánosságnak szántuk" -- írta blogjában Paul Kim. "Nem ellenõriztük az adatokat mielõtt véletlenségbõl nyilvánosságra kerültek volna és némelyik igazán ízléstelen volt és kicsit sem vicces. Ez nem a Mozilla álláspontját tükrözi és dolgozunk a javításon."