Nyártól lehet internetezni az American Airlines egyes gépein

Az American Airlines megkezdte a repülõgép-fedélzeti vezeték nélküli internetszolgáltatás tesztelését, és a tervek szerint a nyáron már a Boeing 767-200 gépek utasai a levegõben is elérhetik a világhálót, beleértve a céges hálózataikat is. Késõbb más repülõgépeket is felszerelnek a szükséges berendezésekkel.



A hírek szerint a 3 óránál rövidebb járatokon 10 dollárt, a hosszabb járatokon pedig 13 dollárt kell fizetni a netelérésért a világ legnagyobb légitársaságánál. Az American Airlines gépeinek fedélzetén az Aircell technológiájával teszik lehetõvé a netezést, amelyet a Szövetségi Légügyi Hatóság (FAA) is jóváhagyott -- ugyanezt a technológiát tervezi bevezetni a Virgin America is. A kabinokban a Wi-Fi szolgáltatást kizárólag adatátvitelre lehet majd használni, az IP-telefonálást nem engedélyezik, nehogy a túlságosan beszédes utasok zavarják a többiek nyugalmát.

Az utóbbi években az Egyesült Államokban és Európában is kiemelt figyelmet kapott a repülõgép-fedélzeti internetezés és mobiltelefonálás, ugyanis az üzletemberek, a "mobil munkaerõ" részérõl elvárássá vált, hogy a hosszú utakon is tudjanak dolgozni, illetve kapcsolatot tartani a cégükkel, vagy az ügyfeleikkel. Elsõként a világon a Lufthansa gépein vált elérhetõvé az internet még 2003-ban, azonban a szolgáltatást három évvel késõbb érdektelenség miatt leállították, a technológiai hátteret biztosító Connexion üzletágat pedig felszámolta a Boeing.


 Az elmúlt évben azonban újult erõvel láttak neki a légitársaságok, hogy a fedélzetükön utazókat összekössék a külvilággal, némelyek a Wi-Fi-re, mások viszont a mobilhálózata "esküsznek", utóbbival nem csak az internetezés, hanem adott esetben a telefonálás is megvalósítható lenne a fedélzeten. Világszerte több légitársaság teszteli már valamelyik technológiát, kereskedelmi szolgáltatást azonban még senki sem nyújt.