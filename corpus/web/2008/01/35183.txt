Minden okosabb mobiltelefonról elérhetõk a YouTube videói

Továbbfejlesztette mobilszolgáltatását a YouTube, a videomegosztó oldal minden videója elérhetõ lett az okosabb telefonokon keresztül is. A megfelelõ méretre és formátumba konvertált videók megtekintésére azok a telefonok alkalmasak, melyek képesek a streamelt videók lejátszására -- az összes okostelefon és harmadik generációs mobilon lejátszhatók a klipek.



A megújult mobil Youtube-ot az m.youtube.com címen keresztül hívhatjuk be mobiltelefonunk böngészõjébe. A legnagyobb videomegosztó oldalt már korábban is el lehetett érni mobilos formában, azonban közel sem ennyire kifinomult, az adott készülék kijelzõjére szabott felülettel jelent eddig meg, illetve "csak" néhány ezernyi volt elérhetõ a felöltött, több mint 200 millió videó közül.


Mobil YouTube


A megújult felületen értékelhetjük is a videókat, kommentálhatjuk azokat, vagy megoszthatjuk elérhetõségét barátainkkal. A YouTube becslése szerint világszerte körülbelül 100 millió újabb készüléken vált ezzel a lépéssel elérhetõvé a videomegosztó szolgáltatás.

A videók megtekintéséhez harmadik generációs készülék és hálózat szükségeltetik, de ha Wi-Fi-képes mobilunk, azon keresztül teljesen ingyenesen játszhatjuk le a klipeket. Mobilhálózat használatakor érdemes figyelembe venni, hogy a streamelt videók adatmennyisége kimerítheti  mobil internethozzáférésünk keretét, és fizetnünk kell minden letöltött bájtnyi adat után. Ha nem vagyunk elég körültekintõek, a havi számla kézhezvételekor kellemetlen meglepetésben lehet részünk.


A YouTube a mobillal készített videók közvetlen feltöltését is lehetõvé teszi, ez azonban a néhány Sony Ericsson és Nokia készülékre telepíthetõ YouTube for Mobile alkalmazáson keresztül mûködik. A mobil YouTube oldal egyelõre 10 nyelven érhetõ el.