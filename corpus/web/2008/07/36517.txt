Átszervezéssel próbálja felfrissíteni online tevékenységét a Microsoft

[WSJ/Seattle Post Intelligencer/MarketWatch/HWSW] Távozik a Microsofttól Kevin Johnson, a Platforms and Services divízió vezetõje, aki 2005 óta felelt a Windows asztali és szerverváltozataiért, valamint a Microsoft online tevékenységéért. Steve Ballmer elnök-vezérigazgató közölte, átalakítja a céget és maga veszi kezébe a Windows sikerét.



A Windows sikere a legfontosabb

Az eddig Johnson irányítása alatt mûködõ Platforms and Services divíziót kettéválasztja a Microsoft. Az egyik új egység fennhatósága alá tartoznak majd a Windowsok, illetve a Windows Live szolgáltatások, a másik pedig az online tevékenységért, keresésért és hirdetésekért felel majd. Az elõbbi részleget maga Steve Ballmer fogja irányítani, mert ahogy fogalmazott, "a Windows sikere az elsõ számú feladat" a Microsoftnál. Az online részleg élére jelenleg is keresik a megfelelõ vezetõt.


 A távozó Johnson hivatalosan meg nem erõsített információk szerint a hálózati eszközöket gyártó Juniper Networks elnök-vezérigazgatója lesz. Johnson távozására egyelõre nincs hivatalos magyarázat, de a döntés hirtelennek tûnik, erre utal legalábbis az, hogy még nem találták meg az utódját, aki az online szolgáltatásokkal foglalkozó részleg élére állhatna. A sors fintora, hogy a redmondi cég januárban épp a Juniper operatív igazgatóját, Stephen Elopot igazolta le a Microsoft Business Division élére.




Kevin Johnson


 
Egyesek úgy tudják, maga Johnson döntött úgy, hogy elhagyja a Microsoftot, ahol belátható idõn belül nem lett volna lehetõsége az elõrelépésre -- a Junipernél ebbõl a szempontból a lehetõ legjobb, létezõ legmagasabb pozíciót kínálták neki. Vannak, akik szerint a kereskedelmi háttérrel érkezett Johnsonnak soha nem is feküdt igazán a konzumerpiaci szemlélet és jobban fogja érezni magát a hálózati eszközöket gyártó cégnél, amelynek az ügyfelei nem fogyasztók, hanem kizárólag vállalatok. 

Más vélemények szerint Johnsonnak azért kell távoznia a cégtõl, mert nem tudta nyélbeütni a Yahoo felvásárlását. Amint arról a HWSW is beszámolt, a Microsoft február elején több mint 44 milliárd dolláros ajánlattal kereste meg a Yahoo-t, azonban az akvizíció nem jött létre, és egyre inkább úgy tûnik, hogy már nem is fog. Bennfenntesek szerint a Microsoft részérõl Johnson volt a tárgyalások egyik vezetõje, akinek sikerült meggyõznie Ballmert arról, hogy a Yahoo bekebelezése problémamentes lesz. Ez azonban nem így történt és a Microsoftnak komoly arcvesztést jelentett az elutasítás, majd a Yahoo és a Google partneri megállapodása.

Ballmer: megnyerjük az innovációs versenyt!

A Microsoft továbbra is szenved az online szolgáltatások piacán és képtelen felvenni a Google által diktált ritmust. Ballmer az átszervezés kapcsán elmondta, Redmond nem tett le arról, hogy az innovációs versenyben legyõzze a Google-t, ennek érdekében pedig meg fogják növelni az online szolgáltatások kutatás-fejlesztésére költött keretet, illetve újabb akvizíciókat fognak végrehajtani -- részletekkel természetesen nem szolgált. A vállalat az éves eredményeinek bejelentésekor közölte, idén a mûködési költségei 500 millió dollárral növekednek az online divízió fejlesztésébe ölt összegek miatt.



Lemaradásban

A Microsoft online szolgáltatásokkal foglalkozó részlege a legutóbbi negyedévben 838 millió dollár bevételt ért el, üzemi vesztesége 488 millió dollárt tett ki. A nagy riválisok közül a Google ugyanebben az idõszakban  5,37 milliárd dolláros forgalom mellett 1,25 milliárdos adózott eredményt könyvelhetett el, míg a Yahoo 1,31 milliárd dolláros forgalmat ért el, profitja azonban 18,3 százalékkal 131 millió dollárra esett vissza.




A Microsoft alkalmazottainak írt feljegyzésében Ballmer kifejtette, az online keresés továbbra is kulcsfontosságú a Microsoft számára, mivel ez nyitja meg a kaput a hatalmas hirdetési piac felé. "Újra feltaláljuk a keresést a felhasználói felület és az üzleti modell innovációjával. Új, a felhasználók szájíze szerint testreszabható megközelítést vezetünk be, ami több lesz mint egy fehér lap és tíz kék hivatkozás." A vezetõ hatázozottan leszögezte, a Microsoft a Yahoo nélkül is eléri céljait az online piacon.

Ballmer arról is beszélt, hogy a Microsoft Windowst futtató PC-kbõl legalább harmincszor több fogy, mint az Apple gépeibõl, a cupertinói cég mégis hihetetlenül sikeres, amit annak köszönhet, hogy teljesen egységes, átfogó felhasználói élményt tud kínálni. Erre a Microsoft jelenleg nem képes, mivel a számtalan eltérõ hardverplatform támogatása kompromisszumokkal jár. A Microsoft elnök-vezérigazgatója szerint a cég változtatni fog a hardvergyártókkal kialakított kapcsolaton annak érdekében, hogy a felhasználói élmény kompromisszummentes legyen.