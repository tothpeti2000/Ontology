Kína a világ legnagyobb online nemzetévé vált

[WSJ/HWSW] Kína megelõzte az Egyesült Államokat a világhálóhoz rendszeresen kapcsolódó lakosok tekintetében és ezzel a világ legnagyobb internetpiacává vált -- jelentette a kínai BDA elemzõcég. A China Internet Network Information Center adatai szerint az ázsiai országban már 213 millióan interneteztek 2007 végén, miközben az Egyesült Államokban 216 millió volt az online népesség, azonban Kínában a piac sokkal gyorsabban bõvül, ezért mára már biztosan az élre állt a BDA szerint. 



Kínában 2007-ben 70 millió új internetezõt regisztráltak, a második félévben átlagosan percenként 200 új felhasználó kapcsolódott a világhálóra. Figyelemre méltó, hogy az internet-felhasználók több mint 23 százaléka, 50 milliónál is több ember mobiltelefonról éri el a hálót. A China Internet Network Information Center az eddigi növekedési adatok alapján úgy becsli, ma már több mint 225 millióan neteznek az országban -- de ez még mindig csak 16 százalékos penetrációt jelent. A BDA elõrejelzése szerint az idei év végén már 280 millió, 2012-ben pedig már 590 millió kínai internetezik majd.


A felhasználók hatalmas tömege ellenére a kínai "webgazdaság" még csak töredéke az amerikainak. 2007-ben a kínai online reklámpiac 1,3 milliárd dollárt tett ki, miközben az Egyesült Államokban 21,4 milliárd dollárra rúgott a New York-i eMarketer becslése alapján. Liu Bin, a BDA elemzõje szerint Kínában a reklámbüdzséknek átlagban csak az 5 százaléka megy az internetre, az USA-ban azonban már 10 százalék ez az arány.

Tömött netkávézó Kínában

A BDA szerint a kínai kis- és középvállalatok egyelõre nemigen mernek a neten költeni, mert nincsenek meggyõzõdve a hatékonyságról és a hirdetési piac felfutására nagy hatást gyakorló e-kereskedelem is csak lassan növekszik, mivel a kínaiak számára egyelõre idegen az online vásárlás és az elektronikus fizetés. Érdekes módon eközben az 1,87 milliárd dolláros kínai online játékpiac egyedül nagyobbra nõtt, mint az online hirdetési és e-kereskedelmi forgalom.