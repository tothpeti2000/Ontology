Elindult a Google Health

Elindult a Google Health: a bétás szolgáltatás az egészségügy dokumentációs problémáira nyújtana komplett megoldást -- egyelõre az Egyesült Államokban. A Google Health-en keresztül az orvosok egyetemleges felületen férhetnek hozzá a betegek bizonyos adataihoz, leleteihez, vizsgálati eredményeihez, kórtörténetéhez.



A Google Health-ben online felületre tölthetjük fel adatainkat, dokumentumainkat, melyhez az orvosok az interneten keresztül szintén hozzáférhetnének megfelelõ eszközök, például Tablet PC-k segítségével. Az ingyenes szolgáltatás segítségével megkereshetjük a környékbeli orvosokat, kórházakat is.

A Google számos vállalattal dolgozik együtt az orvosi dokumentumok, korábban felírt receptek és különbözõ tesztek eredményeinek digitalizálásán, integrálásán az online rendszerbe, jelenleg nyolc vállalat információit importálhatjuk pár gombnyomással a profilunkba. Bár a Google Health nem tartozik a HIPAA (Health Insurance Portability and Accountability Act) alá, mely a betegek adatait hivatott védeni, a Google szerint saját megoldásuk már most sokkal nagyobb biztonságot nyújt a tárolt adatoknak, mint amelyet a HIPAA elõír.




Az online tárolt egészségügyi adatok több szempontból is elõnyösek lehetnek. Nem csak az elfelejtett gyógyszerallergiákra, elhagyott zárójelentésekre lehetne gyógyír, hanem számos receptekkel kapcsolatos visszaélésre alkalmat adó kiskaput bezárhatna, hiszen minden orvoslátogatás, receptfelírás és -kiváltás szerepelne az adott beteg adatbázisában.