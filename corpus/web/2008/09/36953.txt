Teljes filmek és tévésorozatok az IMDb-n

Az online óriásadatbázisok között az egyik legnagyobb presztízzsel rendelkezõ szolgáltatás az amerikai International Movie Database (IMDb), a legnagyobb elérhetõ mozifilmes és televíziós adatbázis a világon, végre megtette azt a lépést, amit a felhasználók jó ideje vártak már tõle: a jövõben teljes terjedelemben kínál letöltésre mozifilmeket és televíziós adásokat, sorozatokat.



A havi 57 millió internetezõt vonzó oldalon mostantól közel 6000 film és tévéadás lesz elérhetõ teljesen ingyenesen az Egyesült Államokban egyébként is népszerû Hulu jóvóltából. A Hulu egy reklámszponzorált videóstream-szolgáltatás, melyet sajnos kizárólag amerikai IP-címekrõl lehet igénybevenni, azokról viszont a tévéminõségnél alig gyengébb felbontásban nézhetõek teljes filmek, illetve néhány tartalom elérhetõ 480p felbontásban is.

Az IMDb-n a Hulu által kínált videókon túl a felhasználók nézhetnek majd filmeket a CBS és a Sony Pictures kínálatából is, illetve többszáz független filmes alkotás is elérhetõvé válik részükre. A szolgáltatáson belül elérhetõ tartalmak nem könyvtárszerûen gyûlnek majd, hanem folyamatosan rotálódnak, egymást váltva, a jogtulajdonosok akaratától függõen. Az IMDb részben maga nyújtja majd a streaming-szolgáltatást, de ahol lehet, ott a külsõ szolgáltatók, mint a Hulu vagy CBS lejátszóit ágyazza majd be.


 Ugyanakkor az amerikai szaksajtó elsõ pillantás után máris kritizálja a szolgáltatást, úgy tûnik, az IMDb tulajdonosa, az Amazon nem szeretné, ha az oldal egy teljes értékû videómédiummá válna, ugyanis az elérhetõ tartalomról nincs katalógus, csupán egy ajánlott lista. Aki kíváncsi valamilyen filmre, annak rá kell keresnie egyesével kedvenceire.

Keresni ugyanúgy a filmek adatlapjai között lehet, mint eddig, ezeken az adatlapokon jelenik jelent meg egy "Watch it" ("Nézd meg") felirat, ami aranyszínû, amennyiben lehetõségünk van megtekinteni a filmet és szürke, amennyiben nem. Hazánkban csak az utóbbival lesz lehetõségünk találkozni a szerzõi jogi korlátok miatt, így sajnos nem tudjuk kipróbálni sem az IMDb-s mozizást, tévézést.

Esetleg független filmesek alkotásai érhetõek majd el a jelenleg még béta állapotú szolgáltatáson keresztül az Egyesült Államokon kívül, de arra szinte semmi esély nincs, hogy belátható idõn belül a Helyszínelõket, a Harry Pottert vagy a Majmok Bolygóját nézzük. Kivéve persze, ha valaki hitelt érdemlõen tudja bizonyítani egy irányítószámmal, IP-címmel és trace útvonallal, hogy õ igazából az USA területén belül tartózkodik.