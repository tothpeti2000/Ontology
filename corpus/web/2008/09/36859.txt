Pünkösdinek bizonyult a Firefox júliusi királysága

Pünkösdinek bizonyult a Firefox júliusi uralma, legalábbis ezt mutatják az Adverticum legfrissebb statisztikái. Önmagában nem ez, sokkal inkább a változás mértéke az, mely furcsaságnak hathat, az Internet Explorer ugyanis augusztus során újra tetemes fölényt épített ki.



Az Adverticum reklámokat kiszolgáló rendszere 2,4 millió magyarországi böngészõvel találkozott augusztus során, melybõl 58,6 százalék volt az Internet Explorer valamelyik változata. Ez közel 12 százalékpontos erõsödés egyetlen hónap alatt, mellyel párhuzamosan a Firefox közel ugyanennyit, 10,9 pontot esett vissza, így 38 százalékot tett ki. Az Adverticum szerint a kilengést a júliusi szabadságolások és Firefox 3 megjelenésére fókuszáló médiahatás együttesen produkálták, így augusztusra újra normalizálódott a helyzet. 

A legnépszerûbb böngészõváltozatnak ezúttal az Internet Explorer 7 bizonyult 31,4 százalékkal, a második helyen pedig makacsul tartja magát az Explorer mára igencsak elavultnak tekinthetõ 6-os verziója is, mégpedig 27,2 százalékkal. A bronzérmet a július aranyérem után a Firefox 2 lett 24,4 százalékkal, miután megindult a firefoxos bázis konverziója a Firefox 3-ra, mely 12,3 százalékot hasított ki. A többi böngészõváltozat jelenléte marginális, az Operák összesen 2,6, a Safari 0,2 százalékot szereztek meg.


A HWSW anyagait 54,7 százalékban Firefoxszal látogatták augusztus során, ebbõl 38,9 százalékpontnyit tettek ki a Firefox 3 böngészõk. Az Internet Explorer 36 százalékából 22 pontot az IE7, 13,2 pontot pedig a napokban hetedik születésnapját betöltõ IE6 hasította ki. Az alternatív böngészõk kategóriájában a HWSW látogatásainak 6,6 százalékát adták az Opera, és 1,5 százalékot a Safari.

A böngészõ számítógépek 95 százaléka Flash Player 9-es változat 95 százalék fölé emelkedett, és a többség továbbra is 1024x768-as felbontású kijelzõvel rendelkezik. Vélhetõen a szabadságolásokat követõen visszatérõ munkaerõ hatása az is, hogy a Windows részesedése ismét emelkedett, 98,7 százalékra, miközben a Linux 0,3 százalékpontot vesztett, és 0,7 százalékra szorult vissza. A HWSW lapjain a Linux-disztribúciók aránya 3,7 százalék volt augusztus során, de a MacOS is elérte az 1,9 százalékot.