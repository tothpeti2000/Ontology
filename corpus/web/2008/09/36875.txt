Kipróbáltuk: Microsoft Photosynth - fotóalbum három dimenzióban

A turizmussal kapcsolatos fejlesztések közé sorolják a Microsoft legújabb szolgáltatását, a Photosynth-et, de akár ingatlanosok és pedagógusok is felkaphatják a fejüket a normál fotókból háromdimenziós teret létrehozó webes szolgáltatásra. Nem utolsósorban pedig egyszerûen cool és szórakoztató.



Hogy mûködik?

A Microsoft Live Labs és a Washingtoni Egyetem közös fejlesztéseként látott napvilágot a képmegosztó szolgáltatás, ami a feltöltendõ (egybefüggõ) fotósorozat elemzése után egy háromdimenziós pontfelhõt rajzol a kinyert információk alapján, majd a referenciapontok segítségével a kétdimenziós képeket elhelyezi a modellen belül. Soha nem látott átfogású panorámaképek mellett belsõ- vagy külsõ terek teljes 360 fokos modelljét elõ lehet állítani, egy körbefényképezett tárgyat körül lehet járni, amennyiben a feldolgozott felületek valamelyikérõl közelebbi, részletesebb felvétel is készült, azt is képes beilleszteni. 

Photosynth fõoldal 

A Photosynth használatához, legyen az csupán a feltöltött kompozíciók nézegetése vagy új "synthek" létrehozása, le kell tölteni a szoftverét, mely egy böngészõbe beépülõ modulból és az asztali alkalmazásból áll. A feltöltéshez a szolgáltatás weboldalán kell bejelentkezni a Microsoft univerzális Live ID-jével. Ezzel Magyarországon biztosan nem lesz probléma, hisz a legtöbb internetezõ itthon rendelkezik Live Messenger azonosítóval, ami szintén Live ID-alapú. Az asztali szoftver a végletekig egyszerû: egy új synth létrehozását kezdeményezve csupán a képfájlokat kell kiválasztani,  beállítani a kívánt szerzõi jogokat, a többit a program önmaga végzi.

A technológia két fontos részbõl áll, az elemzésbõl, illetve a háromdimenziós megjelenítésbõl. Az elõbbi a felhasználó számítógépén zajlik, így ennek sebessége nagyban függ a számítógép teljesítményétõl is. A program minden képet megvizsgál és érdekes, felismerhetõ pontokat keres rajtuk. Sarkokat, markáns tárgyakat, kereteket, az ajtón kilincset, jellemzõ formákat kell lelnie, hogy a következõ lépésben képes legyen összepárosítani a pontokat. Ezen pontok az egyes képeken egymáshoz viszonyított helyzete alapján készül el a háromdimenziós pontfelhõ. Számítanak a szögek, a távolság és a torzulás is. Az eljárás egyébként nem újdonság, a fotogrammetria, mint tudomány jó ideje használ kétdimenziós fotósorozatokat, hogy meghatározhassák tágyak, épületek valós kiterjedését. 

Ez a kalkulációs folyamat masszívan erõforrásigényes, jóllehet minden képsorozat esetén csak egyszer kell türelmesen végigvárni a számításokat. Éppen emiatt ezeket a nem a Microsoft szerverei végzik, hanem minden felhasználó a saját gépével oldatja meg a feladványt, legalább értelmet nyernek a többmagos, nagyteljesítményû processzorok a hétköznapokban is. A következõ lépés a feltöltés: miután felkerül a pontfelhõ és a hozzá tartozó képek és indexek, a Photosynth weboldalán publikusan megtekinthetõek a térbeli galériák. A feltöltés után ezek nem módosíthatóak, tehát nem lehetséges újabb részleteket tartalmazó képeket hozzáadni egy létezõ albumhoz, csak úgy, ha az eredetit töröljük, újraválogatjuk a képeket és ismét létrehozzuk.

 


 A megjelenítéshez a Microsoft által 2006 januárjában megvásárolt Seadragon technológiát használja fel a szolgáltatás, amivel lehetségessé válik nagyfelbontású fényképek zoomolása, forgatása anélkül, hogy elõtte a képeket le kellene tölteni a felhasználó számítógépére. Egy album betöltõdése után egy kiinduló kép elõtt találja magát az érdeklõdõ, ami nem feltétlenül egyetlen kép, hanem akár több átfedéssel készült "nézet".

Hogyan használható?

Innentõl kezdve az egér segítségével szabadon lehet haladni, forogni a virtuális térben, a fotókat meg lehet tekinteni bármilyen szögbõl, rá lehet közelíteni az apró részletekre is, amennyiben megfelelõ felbontású az alapanyag. A navigáció, kezelés kulcsa, hogy a kurzort mozgatva látjuk, hogy a létrehozott térben hol vannak az egyes képek szélei, s átkattintva ezekre újabb perspektívákra lehet váltani. Megtanulni nem, csak ráérezni lehet némi bolyongás után, de egyelõre a mozgatás nem csúcspontja a szolgáltatásnak, fõleg, ha többszörös átfedések vannak, és nagyon különbözõ nézetek találkoznak.

A kezelés ugyan egyszerû szabályokon nyugszik, mégsem ideális még teljesen hétköznapi használatra. Sajnos ugyanez igaz az albumok készítésére is. A nyaralásról készült fotókat hiába töltjük fel, az eredményhez ide dedikált, tudatosan fotózott sorozatok kellenek, ami szinte kizárja a hobbifelhasználókat. Egy jó panorámához nyaralás közben is lõhet valaki 9-12 képet véletlenül, de ha egy görög falu szûk utcácskáinak hangulatát szeretné valaki átadni, akkor ahhoz ott helyben kell gondolkodni, egészen addig, amíg meg nem nyílik ugyanennek a szolgáltatásnak a közösségi változata. 


Fotók: Bagó Dániel -- Modell: Nemes Katalin

Tesztünk során kiderült, hogy a Photosynth tanulási görbéje igen meredek és magasan van a vége. A túl kevés kép esetén hiányos lesz az album, megszakad a tér, ha túl sok van, akkor pedig sûrûvé válik és nehezen navigálható. A legegyszerûbb eset, mikor egy helyben állva körbefotózza valaki a belátható teret, mintha tapétázna, ekkor egy körpanorámát tudunk elkészíteni. Ha több pontról fotózunk, végigpásztázva a felületeket, akkor nyerünk körbejárható teret.

Ilyen például a cikkben fentebb mellékelt album, melyet a Jókai téren készítettünk. Jól látszik, hogy a falfelületeket precízen csatolja egymáshoz az algoritmus, a középen álló lányról készült közeli képek viszont sokszor megzavarták a rendszert. A nyújtott, torzított hátterekkel együtt az õ alakja is belekerült az összemosásba, így gyakran többszörözve szerepel egyes nézeteknél. Ez az album 8 pontból a középpont felé pásztázva (fel, le, balra, jobbra, középre) készített képeket, illetve a középpontból kifelé fotózott képeket is tartalmaz. Ez némileg zavarossá teszi az albumot, de a cél a tesztelés volt, ebben pedig minden variáció megtalálható egy kis ügyességgel.

 

Amennyiben az algoritmus érzékeli egy objektumról, hogy több képen különbözõ oldalról is készült róla felvétel, akkor egy gyûrû jelenik meg felette a keret helyett, amire klikkelve a tárgy körbejárható. A léptékek részletessége pedig természetesen attól függ, hogy hány kép készült. A dinamikus keretek/gyûrûk mellett a kép szélein mindig látható, hogy mely irányokba lehet továbbhaladni, illetve a jobb felsõ sarokban lévõ néhány gomb segítségével elindítható egy automata vetítés, ami szisztematikusan körbevetíti a térbe rendezett képeket. Válthatunk manuálisan is a nézetek között, amivel elõhívhatóak az izolált képek is, illetve síkban is megnézhetõek a képek szépen egymás után, térhatás nélkül. Letölteni viszont nem lehet a képeket, mint a Picasáról, a 2D nézet inkább hasonlít a Képes Krónika Silverlighttal megtámogatott változatához. 





Mit hozhat a jövõ?

A szolgáltatás egyelõre fejlõdõ stádiumban van, nem elképzelhetetlen, hogy akár néhány hetente ugrik valamennyit, de ebben a formában még kissé megkérdõjelezhetõ a hasznossága. Be lehet ágyazni az elkészült albumokat, ami egy lakáshirdetésnél vagy egy élménybeszámolónál exkluzív lehet. Amennyiben viszont nem integrálódik egyéb szolgáltatásokba legalább olyan simulékonyan, ahogy a beválogatott képek illeszkednek benne össze, akkor könnyedén válhat játékszerré.

A Microsoft Virtual Earth projektjébe tökéletesen illeszkedik, s az integráció folyamatát megerõsítendõ, Szûcs Julianna, a Microsoft Magyarország PR managere kérdésünkre elmondta, hogy "a lelkes felhasználókat kiszolgálandó a jelenlegi oldal is fennmarad, de szorosan együtt dolgozunk a Virtual Earth-beli kollégáinkkal, részletekkel viszont csak késõbb szolgálhatunk." Az Egyesült Államok egyes városainál a Microsoft Virtual Earth-ön belül mûködik a "madártávlat" nevû funkció, ami részletes, nagyfelbontású fotókkal egészíti ki a térképet, illetve a modellezett épületeket. Jelenleg ezek légifotók, de az elv és a kezelés megegyezik a Photosynth-tel, így csak idõ kérdése, hogy mikor mosódik össze a két szolgáltatás.

Emellett valóban van helye oktatásban, turizmusszervezésben, ingatlannal foglalkozó területeken is, de a Microsoft közlése szerint a közösségi, úgynevezett "synth linking" megvalósulása is várható, ahol egymástól függetlenül készült sorozatok legmegfelelõbb elemeibõl épül majd fel egy tökéletes tér. Szûcs Julianna ezzel kapcsolatban megjegyezte, hogy most kezdett el a Microsoft dolgozni ezen, a megjelenési idõpontot éppen ezért még nem tudják megjósolni. 