Feszített tempóban fejleszti a Flash platformot az Adobe

A Flash Platform egy sor új fejlesztésérõl rántotta le a leplet az Adobe a most zajló MAX 2008 szakmai rendezvényen: az újdonságok közé tartozik az Adobe Flash Catalyst elõzetese és az Adobe Flex Builder Gumbo kódnevû következõ verziója. Az Adobe emellett bejelentette az Adobe AIR 1.5-ös verzióját és a nemrég megjelent Adobe Flash Player 10 beépülõ 64 bites, Linux operációs rendszerekre készült változatának alfaverzióját. 



Az Adobe Flash Platform egyik most ismertetett, legfontosabb újdonsága az Adobe Flash Catalyst (korábbi kódnevén Thermo), mely a fejlesztõk célkitûzése szerint egy olyan eszköz lesz, amellyel kódolás nélkül, gyorsan építhetõ fel az alkalmazások felülete és az interaktív tartalom. A Flash Catalyst segítségével az Adobe Creative Suite 4 szoftvereiben készített grafika könnyen és gyorsan importálható az webes felületbe, azaz a különbözõ grafikai elemek egyszerûen átalakíthatók gombokká, görgetõsávokká, beviteli mezõkké vagy a felhasználói felület más elemeivé.

A szoftvercég a konferencia alkalmával bejelentette, hogy elkészült az Adobe Flash Platform kulcsfontosságú komponensének, az Adobe AIR-nek a legfrissebb, 1.5-ös verziója, ezzel együtt a hét elejétõl elérhetõ a Flex Builder "Gumbo" kódnevû elõzetes verziója. Az Adobe AIR (Adobe Integrated Runtime) lehetõvé teszi webalkalmazások kapcsolat nélküli futtatását a számítógépen, a Flex pedig egy webfejlesztõ eszköz, amely segítségével weboldalakat, Flash animációkat, valamint AIR alkalmazásokat lehet készíteni.


Az Adobe idén márciusban csatlakozott a Linux Foundation alapítványhoz, azóta igyekszik bizonyítani a platform iránti elkötelezettségét. A cég még tavasszal kiadta az AIR for Linuxot és a Flex Builder 3 for Linux alfaverzióit, ezúttal pedig Flash Player 10 beépülõmodul 64 bites Linux operációs rendszerekhez fejlesztett alfáját tette elérhetõvé az Adobe Labs webhelyen. A cég ígérete szerint az Adobe AIR for Linux végleges változata még az idén megjelenik, a Flex linuxos verziójának kiadásáról egyelõre nincs információ.

A szoftverfejlesztõ és a fõ profilját tekintve okostelefonok részére processzorokat szállító ARM megállapodása értelmében a webböngészésre alkalmas mobiltelefonok szegmense felé is nyit a platform: a két cég együttmûködése révén a jövõ év második felében érkezhet az ARM-alapú okostelefonokra optimalizált Flash Player 10, illetve AIR. Az ARM processzorait több ismert mobiltelefon-gyártó használja, így az angol cég lapkái találhatók egyebek mellett az Apple iPhone-jában, a legtöbb Nokia és Samsung okostelefonban, illetve egyes BlackBerry készülékekben.

Az új fejlesztések bejelentésével gyakorlatilag egy idõben az Adobe saját letöltési oldalán elérhetõvé tette az októberben megjelent Creative Suite 4 alkalmazáscsomag, illetve a csomag önálló komponenseinek 30 napos ingyenes próbaváltozatait. A próbaidõszak lejárta után a különbözõ CS4 komponensekért konstrukciótól és platformtól függõen nettó 49 ezer forinttól 339 ezer forintig terjedõ összeget kell fizetni.