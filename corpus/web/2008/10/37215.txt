Hirdessen olcsón spamlevéllel, a hatóság úgyis tehetetlen

A magyar spam létezik, ez kiderül nemrégiben megjelent írásunkból is, de a Spamwiki alapító adminisztrátora szerint egyes hazai cégek már rendszeresen, tudatos marketingeszközként használják a kéretlen reklámleveleket. A hirdetési büdzsé egyik elemeként kezelik az NHH által kiszabható maximális 500 ezer forintos büntetést is, egyáltalán nem félnek a szankcióktól, és a bírság sokszorosát keresik minden egyes kampányukkal.



Hatástalan hatóság

A Hermina Bau Ingatlanforgalmazó Kft.-t a Nemzeti Hírközlési Hatóság október 15-én félmillió forint elektronikus hirdetéssel kapcsolatos felügyeleti bírsággal sújtotta. Tömeges spamküldésért az ingatlancég egy éven belül a hetedik (!) büntetését kapta meg, eddig összesen 1,6 millió forint volt a bírság. Az elsõ figyelmeztetés után mintha semmi sem történt volna, újra megindították a becslések szerint 50 ezer e-mailcímet elérõ hadjáratukat, sõt az elsõ kisebb mértékû büntetések és az elõzõ, már a maximális kiszabható összegû bírság sem hatotta meg õket.

Az NHH a vonatkozó jogszabályok alapján esetenként maximum 500 ezer forintos büntetést szabhat ki a kéretlen leveleket küldõ cégekre. A legelsõ alkalommal figyelmeztetnek csupán, felhívják a figyelmet arra, hogy a kéretlen levelek kiküldése törvénybe ütközõ tett, ismertetik a minõsített eseteket és felszólítják az elkövetõt a tevékenység beszüntetésére. A HWSW szerkesztõségének nyilatkozó Sipos Zoltán, a Spamwiki alapító adminisztrátora egyénileg utánajárt a Hermina Bau esetének, s kiderült, hogy a cég vezetõje minden aggodalom nélkül be is fizeti a büntetéseket minden esetben, ugyanis marketingköltségnek gondolja. 

Büntetõlevél az NHH-tól 

A cég nem próbálja titkolni, elrejteni ezt a tevékenységet, valószínûleg nem is érdekli õket, hogy a hirdetés ezen formája törvénytelen. A Hermina Bau kampányonként több tízezer levelet küld ki az adatbázisban szereplõ címekre, s annak ellenére, hogy a legtöbb ember automatikusan törli a kéretlen leveleket, néhányan fennakadnak a hálón. Ha akár egyetlen ingatlant is eladnak a spameknek köszönhetõen, akkor is többet keresnek, mint az összes eddig rájuk kiszabott bírság, tehát megéri ezzel játszani. Bennfentes nyilatkozónk szerint ennél viszont lényegesen több, közel 40 millió forintos pozitív egyenleggel zárnak egy átlagos spamkampányt a Hermina Baunál. Az esetrõl szerettük volna megkérdezni Szokody Sándort, a társaság ügyvezetõjét, azonban mindeddig nem reagált a HWSW megkeresésére.

Krimibe illõ történetek

Annak ellenére, hogy az ingatlancég élen jár a kiszabott büntetések tekintetében, nem õk a leghevesebb küldõk, hanem a magyar warez-oldalakat üzemeltetõ csoportok. A lakásokat értékesítõ, a piacon egyébként is jelen lévõ céggel szemben ezek viszont többnyire láthatatlanok, utolérhetetlenek. A módszereik, kapcsolataik és reakcióik is különböznek a kínálkozó lehetõséget szimplán kihasználó építésivállalkozásétól. Sipos Zoltán szerint van olyan spamküldésért üldözött cég, ami évek óta egy halott ember nevén van, de arra is volt példa, hogy a spamküldõk fizettek a spamellenes aktivisták felkutatásáért, hogy jobb belátásra bírják õket.

A bürokrácia csõdje

A hatóságok eközben pedig csak pattogtatják a labdát és széttárt karokkal nézik, ahogy néhány ügyeskedõ ember hülyét csinál a magyar jogrendbõl. Az NHH jól ismeri már az állandó szereplõket, de nem tehet mást, mint kiszabja a maximális büntetést. A Gazdasági- és Versenyhivatalnál lehetne a Hermina Bauhoz hasonló vállalkozásokat jogszerûtlen piaci elõnyszerzésért vizsgálni, de a tapasztalatok szerint egyáltalán nem foglalkoznak velük. A Budapesti Rendõrfõkapitányság pedig akkor jár el kizárólag, ha konkrét károkozás történik. Sõt, gyakran azzal az indokkal dobják vissza a feljelentéseket, hogy az e-mailcím nem személyes adat, a spamküldésnek így büntetõjogi felelõssége nincs.

[+] Magyar netre magyar spamet!


Az elmúlt hónapban életbe lépett új spamtörvény  egyértelmû visszalépés a korábbi helyzethez képest -- állítja Sipos. A magyar specialitásként ismert feliratkozásra (és egyben a leiratkozásra is) lehetõséget adó kéretlen levél aljára maguk a küldõk másolják be a jogszabályokat, megtévesztve a felhasználókat, illetve részben kibújva a jogi felelõsség alól.

Civil segítség

Szerkesztõségünknek Sipos Zoltán elmondta, hogy a spamek ellen ma Magyarországon úgy lehet a leghatékonyabban harcolni, ha a küldõ cégeket pellengérre állítjuk és tudatosítjuk az emberekben, hogy az ilyen reklámok alapján való vásárlás motiválja a jövõbeni kéretlen levelek megszületését, sõt,  bûncselekményt támogatnak. Szerencsére egyre több spamellenes blog jön létre, többször esik szó róla a tömegmédiában is, így kezd valóban közkeletûvé válni a téma. Mára szinte mindenki tudja, hogy mit jelent a spam szó és azzal is kezdenek tisztában lenni, hogy nem csak amerikai viagra- és szexhirdetések formájában létezik.

A spamellenes aktivista több fórumon javasolta, hogy a kéretlen levelek büntetési tétele függjön a hirdetett termék értékétõl vagy a megszerezhetõ haszon nagyságától, vagy egyszerûen a kiszabható bírság legyen jóval magasabb. Ez a gondolat eddig minden esetben süket fülekre talált, pedig akár az SMS-warezt, FTP-warezt támogató szerverhosting-szolgáltatók és akár a Hermina Bau is meggondolná, hogy mikor megy bele ilyen akciókba, ha nem félmilliót, hanem annak sokszorosát kellene kifizetnie büntetésként. 

Az IHM megszüntetése óta ráadásul a kormányzatban sincs informatikáért felelõs, dedikált csúcspolitikus, így a Spamwiki alapítója szerint csak a civil szférára lehet számítani ennek a problémának a kezelésében. Õk pedig csupán annyit tehetnek, hogy publicitást generálnak, felhívják rá a figyelmet és gondoskodnak arról, hogy minden elkövetõ bekerüljön a hatóság fókuszába, akkor is ha csak gyenge legyintésnek is számít a jelenleg kiszabható büntetés.