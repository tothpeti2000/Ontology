A Delta Airlines összes belföldi járatán lehet majd internetezni

A Delta amerikai légitársaság még az idén elkezdi a repülõgépflottájának felkészítését a fedélzeti internetszolgáltatásra. Az Aircellel együttmûködve a cég 2009 nyarára minden belföldi járatán lehetõvé teszi majd a világháló elérését, elsõsorban az utazó üzletembereket megcélozva.



"Az ügyfeleink igényelték a repülés közbeni elérhetõséget, erre az igényre reagálunk" -- mondta Richard Anderson, a Delta elnök-vezérigazgatója. "Idén õsztõl az utasaink végig vonalban maradhatnak, ha velünk repülnek a kontinentális Egyesült Államokban." Az utasok Wi-Fi segítségével csatlakozhatnak az internetre laptopjukkal, okostelefonjukkal vagy PDA-jukkal. A 3 óránál rövidebb járatokon 9,95 dollárért, az ennél hosszabb utakon pedig 12,95 dollárért lehet majd korlátlan hozzáférést vásárolni.

Az Aircell által kifejlesztett, és az Szövetségi Légügyi Hatóság (FAA) által is engedélyezett technológia rendkívül olcsó és fél nap alatt telepíthetõ egy repülõgépre. Az utasok a kabinban Wi-Fi segítségével kapcsolódhatnak, maga a repülõgép pedig CDMA EVDO szélessávú vezeték nélküli mobilhálózaton csatlakozik a világhálóra -- ez eltér a Boeing által korábban kidolgozott megoldástól, amely mûholdas összeköttetést használt, de az interkontinentális járatokon is mûködött, amíg a szolgáltatást kereslet hiányában le nem állították.


 A fedélzeti internetszolgáltatás elsõként a Delta 133 MD88/90 gépén lesz elérhetõ, a belföldi járatokat repülõ több mint 200 Boeing gépet pedig 2009 elején szerelik fel a szükséges berendezésekkel, így jövõ nyárra a légitársaságnak több mint 330 olyan repülõgépe lesz, amelyekrõl a levegõben is elérhetõ a világháló.