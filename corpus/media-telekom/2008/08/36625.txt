Az idei Photokinán mutatkozhat be a Nikon D90

A jövõ hónapban nyitó Photokina kiállítás számtalan újdonsága között a Nikon D90-es tükrös gépet is megtalálhatjuk majd, melyrõl már most kiszivárogtak a legfontosabb jellemzõk.



A szeptember 23-tól 28-ig Németországban megrendezendõ Photokina kiállítás egyik nagy durranása lehet a Nikon új tükörreflexes fényképezõgépe, a D90, mely a jelenleg igen közkedvelt D80-ast váltja majd. Az új váz tizenkét megapixeles képérzékelõ szenzorral örökíti meg az eseményeket, mely a gyors képfeldolgozó áramkörrel és zárszerkezettel karöltve másodpercenként akár négy és fél kép elkészültét is lehetõvé teszi.


A váz a jelenlegi D80-hoz képest számos újdonsággal szolgál, a HDMI-kimeneten és a fókuszállításra képes élõkép-üzemmódon kívül videofelvételi lehetõséggel is rendelkezik, közelebb hozva utóbbival a kompaktgépek sokoldalúbb felhasználhatóságát. A fényképezõgép a képfájlokba a fotók helyszínének földrajzi szélességi- és hosszúsági fokait is tárolhatja, mert rendelkezhet beépített, vagy opcionális GPS vevõegységgel.



Bár mélyebb technikai részletek még nem szivárogtak ki, látható, hogy a Nikon D70-nel indított, azóta több modellt kifuttató modellsort nem emésztik fel a gyártó alacsonyabb és a magasabb kategóriák vázai. A várhatóan már szeptemberben polcokat elérõ D90-et a Nikon optikával egybecsomagolt kitben is elérhetõvé teszi majd, ekkor a váznak a 18-105 milliméteres F/3,5-5,6 DX VR rázkódásvédett objektív lesz a társa.