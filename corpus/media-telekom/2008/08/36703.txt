Alacsonyabb frekvenciahasználati díjjal ösztönözné a kormányzat a mobilinternet hazai terjedését

A kormányzat, az illetékes hatóság és a piaci szereplõk egyöntetû véleménye szerint komoly elõrelépést hozhat az ország szélessávú mobilinternet-lefedettségét tekintve az a múlt pénteken aláírt miniszteri rendelet, mely jelentõsen csökkenti a szolgáltatók által fizetendõ frekvencia-lekötési és -használati díjakat.



Az UMTS-sáv használatában nyújtott kedvezmény nyomán az illetékes minisztérium és a rendelet elõkészítésében közremûködõ Nemzeti Hírközlési Hatóság szerint a szolgáltatók várhatóan az eddigi díjak mellett gazdaságosan le nem fedhetõ területeken is bõvítik majd kapacitásaikat. Erre egyébként tavaly kötelezettséget is vállalt a Pannon GSM Távközlési Zrt. és a Magyar Telekom Nyrt., amikor Kóka Jánossal, az akkori gazdasági és közlekedési miniszterrel közösen aláírták a 900 megahertzes koncesszió újabb 7,5 éves meghosszabbításáról szóló szerzõdést.

Vállalták, hogy vidéken is bõvítenek

A két telekommunikációs nagyvállalat tavaly novemberben vállalást tett arra, hogy 2008-ban és 2009-ben évente 10-10 milliárd forintot fordít a mobil szélessáv lefedettségének fejlesztésére az uniós szempontból elmaradott régiókban is (a fõvárost és a közvetlen agglomerációt tekintve gyakorlatilag az egész ország ide sorolható), így a kétéves etap lezárása után az ország területének 90 százalékát fedik majd le a gyors le- és feltöltést szavatoló 3G-s hálózattal.

A Gazdasági és Közlekedési Minisztérium egyik jogutódját, a Közlekedési, Hírközlési és Energiaügyi Minisztériumot vezetõ miniszter, Dr. Szabó Pál múlt pénteken aláírta azt a frekvencia-lekötést és -használatot szabályozó rendeletet, mely a  szélessávú mobilinternetre használt frekvenciák esetén 34 százalékos díjcsökkentést eredményez a hálózatüzemeltetõknek. A rendelkezés eredményeként a szolgáltatók várhatóan nem csak a frekventáltabb, sûrûn lakott térségekben, hanem a mobil szélessáv tekintetében elmaradottabb régiókban is gyorsuló ütemben bõvítik majd kapacitásaikat, ezzel közelebb kerülve a tavalyi vállalás megvalósításához.

Bázisállomásonként fizetnek

Az üzemeltetõk által fizetendõ díj mértéke a jelenlegi szabályozás értelmében elsõsorban a szolgáltatók által telepített bázisállomások számától függ, amely alapjaiban meghatározza a szélessávú mobilinternet-eléréssel lefedett területek méretét. A kedvezõbb díj hatására létrejövõ új fejlesztések és a lefedettség növelése a kormányzat álláspontja szerint azért is stratégiai fontosságú az ország számára, mivel a mobilinternet-elérés tekintetében elmaradott térségek többnyire a vezetékes internetelérés szempontjából sincsenek jó helyzetben.


A Magyarországon mobilhálózatot üzemeltetõ telekommunikációs cégek egyöntetûen üdvözölték a frekvenciahasználati díjak módosításáról szóló új rendelet megszületését, kiemelve, hogy a rendelkezés mindenképpen hozzájárul a mobil szélessávú fejlesztések további bõvüléséhez. A Pannon ugyanakkor fontosnak tartotta hangsúlyozni, hogy a díjcsökkentés nem a teljes frekvencia-díjra, hanem csupán a harmadik generációs (a mobilinternetezést lehetõvé tévõ) UMTS állomások díjaira vonatkozik.

A csökkenés a Pannon szerint a teljes frekvencia-díjra vetítve így hozzávetõlegesen mindössze 5 százalékot jelent, amely a szolgáltatók által a koncessziós szerzõdésben vállalt, a frekvencia lekötésért és használatért fizetendõ díj növekedésének harmadát sem éri el. "Úgy véljük, hogy az intézkedés jó irányba mutat, de további lépéseket tartanánk üdvözlendõnek ahhoz, hogy Magyarországon is minél szélesebb kör részesülhessen a mobilinternet nyújtotta elõnyökbõl. Ennek érdekében a Pannon továbbra is folytatja hálózatának korábban megkezdett, dinamikus bõvítését, és reméli, hogy hamarosan újabb frekvenciadíj-csökkentésre kerül sor, hogy Magyarország vidéki területei is felzárkózhassanak az európai átlaghoz az internethasználat tekintetében" -- nyilatkozta lapunknak Drozdy Gyõzõ, a Pannon vállalati kapcsolatokért felelõs vezérigazgató-helyettese.

A díjkedvezményt az UMTS sávban használt frekvenciákra a harmadik negyedévtõl lehet érvényesíteni.