Hatalmasat ugrott a Pannon 3G-lefedettsége

Meglepetésszerû bejelentést tett a Pannon: a szolgáltató 3G-lefedettsége immár 341 településre terjed ki, ami hatalmas ugrás a korábbi számhoz képest, és papíron legalábbis állva hagyja riválisait ebben a versenyszámban.



Nem csalás, nem ámítás

A Pannon egy tegnapi sajtótájékoztató keretében közölte, hogy immár közel 360 településen érhetõ el 3G/HSDPA hálózata, a cég honlapja alapján egészen pontosan 341 településen. Ez meglepõ mértékû növekedés az ezt megelõzõen ismert 188-as számhoz képest. Összehasonlításképpen a T-Mobile 195, a Vodafone 147 településnél járt a legutóbbi információk szerint. Lényegében mindhárom szolgáltató vezetõ szerepre tör, a 3G-hálózatfejlesztési versenyben, mely jelenleg leginkább a T-Mobile és a Pannon között zajlik, miután a Vodafone késõn ébredõként egyelõre a felzárkózás fázisában tart, és marad is még jó ideig: év végéig 182 települést kívánnak elérni, ami nagyjából féléves lemaradást jelez.

A Pannon készülõdésének mutatkoztak elõjelei, a cég ugyanis az év elsõ felében 8,25 milliárd forintot fordított beruházásokra, közel 90 százalékkal többet, mint egy évvel korábban. Ebbõl a második negyedévre 5,1 milliárd esett, vagyis a Pannon 60 százalékkal növelte meg a második negyedévben 3G-s beruházásait szekvenciális, és 75 százalékkal éves összevetésben. A Magyar Telekom féléves gyorsjelentésében közzétette, a T-Mobile hathavi 3G-beruházásai 6,5 milliárd forintra rúgtak. A Vodafone nem részletezi pénzügyi számait. A Pannon részérõl Koller György, a Pannon mûszaki vezérigazgató-helyettese a HWSW-nek elmondta, nem történt metodológiai változás, az ugrásszerû növekedést kizárólag mûszaki fejlesztés magyarázza.


A települések száma azonban nem összevethetõ egy az egyben a szolgáltatók közt, ugyanis a cégek tetszõleges metodika alapján határozzák meg, mikor tartanak lefedettnek egy települést. Ennél valamivel pontosabb képet adhatna a lakosságra vetített lefedettség, ahol a T-Mobile 60 százalékot jelez, a HWSW tudomása szerint utcaszintû felbontással, a Pannon 63,8 százalékot közölt a HWSW megkeresésére -- ne feledjük, hogy mindegy egyes százalékpont nagyjából 100 ezer lakost jelent.

A közzétett grafikus térképek alapján a szolgáltatók települések számbeli és a lakosságbeli lefedettsége közötti aránytalanságot az magyarázza, hogy a Pannon kisebb városokra, községekre fókuszál, miközben a térkép alapján a T-Mobile inkább a nagyobb agglomerációk minél kiterjedtebb lefedésére koncentrál. Frissítés: "A Pannon és a T-Mobile lefedettsége közötti különbség oka, hogy a Pannon a nagyobb településeket már lefedte, és a kisebb lélekszámú településeken fejleszt, amik értelemszerûen alacsonyabb százalékos lefedettséget jelentenek a lakosság vonatkozásában" -- kommentáta Koller a számokat. A Pannon 3G hálózata az ország területének 29,1 százalékát fedi le. 

Szükségük van rá

A hazai mobilszolgáltatók számára jelenleg az mobil szélessávú internet az egyik legfõbb eszköz a telítõdött piac értékcsökkenése elleni küzdelemben, ami Beck György, a Vodafone vezérigazgatójának elmondása alapján végeredményben kilátástalan belátható idõtávon -- a piac egyre több szolgáltatást vár egyre kevesebb pénzért, miközben a hatóságok is folyamatosan az árak letörésén munkálkodnak. Ennek a trendnek a nyomait a Pannon érzi, melynek immár több negyedéve folyamatosan olvadnak a bevételei, de a reálértékcsökkenést láthatóan a másik két szolgáltató sem tudja megakadályozni -- nem mintha ne lennének továbbra is erõteljesen nyereségesek, 30 százalék körüli üzemi hányaddal. 

A Pannon célja, hogy 2009 végére az ország valamennyi, 1000 fõt meghaladó lélekszámú településén kiépítsék a mobil szélessávú hozzáférést, amire idén és a jövõ évben összesen 20 milliárd forintot költenek, árulta el Koller. A 3G lefedettség növekedését a ritkábban lakott területeken nagyban segítheti, ha a szolgáltatók megkapják a hatósági engedélyeket a 900 megahertzes tartományban üzemelõ adathálózatokra, ami idénre várható, és az ilyen kereskedelmi hálózatok jövõre élesedhetnek. Ezek a spektrumok, nem a GSM-tõl vesznek el (refarming), arra ugyanis továbbra is szüksége van a szolgáltatóknak kapacitásbeli okokból. A HWSW becslése szerint jelenleg már egyértelmûen több mint 300 ezer mobil szélessávú felhasználó van Magyarországon, miután a T-Mobile tavaly év végén jelentett le 152 ezret, ezzel gyakorlatilag a vezetõ internetszolgáltatók közt foglal helyett.