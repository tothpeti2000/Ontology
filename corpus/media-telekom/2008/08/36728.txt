Méregdrága lesz a Nokia 8800 Carbon Arte kiadása

A Nokia ma mutatta be 8800 sorozatának legújabb tagját a Carbon Arte mobiltelefont, mely nem épp alacsony árával, sokkal inkább nemes, exkluzív kivitelével foghatja meg a tehetõsebb vásárlóréteget.



A 150 grammos, 109x45,6x14,6 milliméteres Nokia 8800 szétcsúsztatható burkolata szénszálas anyagok mellett titániumból, alumíniumból, rozsdamentes acélból és edzett üvegbõl áll, amelyek a gyártó ígérete szerint a sorozat korábbi modelljeihez képest kevésbé engedik láttatni az ujjlenyomatokat. A mobil két hüvelykes OLED kijelzõvel rendelkezik, melynek felbontása 240x320 képpont, és képes 16 millió szín megkülönböztetésére is.


A 8800 Carbon Arte nem okostelefon, ennek ellenére email-kliens, valamint internetböngészõ (Opera Mini) került a telepített alkalmazások közé, amelyeket természetesen a személyes adatkezelõk teljes skálája is kiegészít. Az autofókuszos, CMOS szenzorral szerelt fényképezõrész 3,2 megapixeles fotókat állíthat elõ, emellett 15 kép másodpercenkénti sebességgel VGA felbontású klipek rögzítésére is alkalmas.

Nokia 8800 Carbon Arte

Sajnos a szélessávú internetelérésre vágyóknak meg kell elégedniük a 384 kbit/s letöltési sebességgel, a készülék ugyanis nem képes HSDPA adatkommunikációra. A számítógépes kapcsolat USB 1.2 szabvány szerint valósítható meg, a 8800 Carbon Arte emellett a beépített Bluetooth 2.0 adaptere segítségével is kiépíthet vezeték nélküli kapcsolatot. A mobil tetemes belsõ memóriával rendelkezik, ennek mérete nem kevesebb mint négy gigabájt.

A három óra húsz percnyi beszélgetési-, valamint közel 13 napnyi készenléti idõt ígérõ 8800 Carbon Arte mellé a Nokia az utazó töltõegységen kívül adatkábelt, a telefonhoz stílusában is passzoló Bluetooth headsetet, asztali tartót és tokot is csomagol, ez persze csak apró figyelmesség a gyártótól, az 1100 eurós vételár ismeretében. A mobil Európában a harmadik negyedévtõl tûnhet fel boltok polcain és a szolgáltatók választékában.