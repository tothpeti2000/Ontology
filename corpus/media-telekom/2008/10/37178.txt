Szinte fillérekért ad lejátszót a SlotMusic albumokhoz a SanDisk

A SanDisk közkedvelt Sansa zenelejátszó-sorozata olyan taggal bõvült, mely a CD-hanglemezeket kiváltani készülõ SlotMusic memóriakártyákról játszhatja le a dalokat. A kisméretû lejátszó 2009-ben jelenhet meg a piacon, ráadásul igen kedvezõ, 20 dolláros áron.



A SanDisk Sansa MP3-lejátszó sorozata évek óta jelen van a piacon, a termékek remek ár/teljesítmény mutatójuk miatt jelentõs népszerûséget vívtak ki maguknak. A mostani újdonság a Sansa slotMusic Player egyszerû, a felhasználó által tartalommal megtöltött microSD kártyák mellett azokat a kártyákat is lejátssza, melyekre a zenekiadó tölti az albumokat -- ezt az új koncepciót keresztelték SlotMusic-nak a kiadók és az ötletgazda SanDisk.

SanDisk Sansa slotMusic Player


A lejátszó az MP3 állományok mellett természetesen a WMA-ba kódolt adatfolyammal is elboldogul, igaz, ezekbõl csak a DRM digitális jogkezeléssel nem védett állományokat kezeli. A Sansa slotMusic Player húsz dolláros ára közel sem elrettentõ, mellé fülhallgatót és cserélhetõ elõlapot is mellékel a gyártó. A parányi, kijelzõt sem tartalmazó készülék nem csak üresen, hanem több, egyenként egy albummal elõtöltött kártyával és a hozzá passzoló, a zenészeket, vagy az album borítóját tartalmazó  burkolattal is megvásárolható, ekkor a húszdolláros ár az adott album árával 35 dollárra emelkedik. A zenelejátszó jövõ év elején-közepén érkezhet az európai piacra.

A CD-eladások csökkenése és az online zeneletöltés egyre népszerûbbé válása között lavírozva mutatott be egy új zeneterjesztési médiumot a SanDiskkel karöltve a négy nagy lemezkiadó (EMI, Warner, Sony BMG, Universal). A SlotMusic lényegében nem más, mint egy microSD memóriakártya, amelyen MP3 formátumban megtalálhatók a dalok, illetve esetleges extra tartalmak (képek, videók, egyebek). Természetesen a memóriakártyán szabadon hagyott helyet a felhasználó a saját adataival is megtöltheti, vagy akár le is törölheti róla a gyártó által elõre feltöltött fájlokat. A jelenlegi, a CD-lemezes változatoknál olcsóbb (7-10 dollár) kínálat nagyjából 30-40 albumból áll, de e kínálat napról-napra bõvül.