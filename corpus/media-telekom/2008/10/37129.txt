Kipróbáltuk: Canon PowerShot A1000 és A2000

A Canon a töretlen sikerû A-sorozatát erõsíti tovább a közelmúltban bejelentett két újdonságával: a 10 megapixeles A1000 és A2000 a sorozat korábbi modelljeitõl teljesen eltérõ stílusú. 



Új kompaktvilág

A Canon PowerShot A-sorozata a kezdeti helykeresés (A5, A50, A10, A20) után a 2003 februárjában bemutatott A60-A70 párossal éledt fel igazán. Késõbb ezek a modellek adtak alapot az azóta megjelent utódoknak. A most kipróbált újdonságok az alapkoncepciót maradéktalanul követik, így mindkettejük igazi zsebkompakt, fõ céljuk, hogy segítségükkel a lehetõ legegyszerûbb legyen az események megörökítése.

 

Az A1000 IS és az A2000 IS formaterve teljesen megújult, úgy tûnnek üdének, hogy közben a mégis konzervatívak maradnak. Érdekes, ahogy a két gép egyszerre hasonlít és különbözik, mintha azonos céllal elindított, de két különálló fejlesztõcsoport munkái lennének. A megszokott stílusjegyek különbözõképp lettek kialakítva az amúgy jó minõségû, kellemes anyagokból építkezõ gépházakon. A legfontosabb változás az elõdök külsejéhez képest,  hogy nyoma sincs az eddig megszokott, vastag, zömök burkolatnak, azt jóval kecsesebb, vékonyabb stílus váltotta fel.

Ha egyszínûek lennének az F1-versenyautók, keresni kellene az eltéréseket, annak ellenére, hogy azok jelentõsek is lehetnek. A két PowerShot modell is ilyen: bár mindkettõ elõlapi burkolata sötét és világosszürke részekbõl áll, a vaku már különbözõ ablakokon keresztül villan. A gombok, valamint a mikrofon és a hangszóró rései is eltérnek egymástól. Apró eltérések teszik õket Hondává, vagy Toyotává, melyek között külsõre lényegi eltérések nincsenek, a köridõkre azonban az aerodinamika mellett a lóerõk is hatással vannak. Utóbbiban a két PowerShot is eltér egymástól.

 

A különbözõség meglepõ, sõt, szokatlan a Canontól, hiszen eddig az azonos sorozatba tartozó, egymást követõ modellek épp csak árnyalatnyi eltéréseket mutattak, az A1000 és A2000 azonban annyira eltérnek egymástól, hogy akár két család tagjai is lehetnének. Az A1000 IS nem csak az optikában egyezik a PowerShot E-1-gyel (melyet hamarosan szintén kipróbálunk), hanem a komplett belsõben is. Igaz, a szoftver némiképp át lett szabva, de az E-1 és A1000 IS gépek azonos vason igyekszik eltérõ igényeket  kielégíteni.

Canon PowerShot A1000 IS

A vizsgálódást a kisebb PowerShottal, az A1000 IS-sel kezdtük, amely hagyományokhoz híven adja a Canon jó és rossz oldalát. A negatívumokkal kezdve feltétlenül meg kell említenünk, hogy az állvány használatakor esélyünk sincs arra, hogy a lemerült ceruzaakksikat, vagy -- ami még bosszantóbb -- az SD/SDHC kártyát cseréljük, mert ezek közös fedele a gépház alján, közvetlenül a mûanyag állványmenet mellett nyílik. Szerencsére rendelkezésre áll a kábeles kapcsolat a képek áttöltésére, ha az elkészült fotókat a munkánk során egyenként néznénk meg, vagy dolgoznánk fel a számítógépünkön, mielõtt a következõ képet elkattintanánk. A 155 grammos, 96x63x31 milliméteres fényképezõ nem rendelkezik belsõ memóriával és csak 32 megabájtos SD-kártya jön mellé -- költségleszorítás mindenek elõtt.

 

A 10 megapixeles, négyszeres közelítésre alkalmas, rázkódásvédelemmel ellátott optikával szerelt PowerShot A1000 IS hátoldalán a sorozattól nem idegen, alacsony, 115 ezer képpont felbontású kijelzõ található, mely 2,5 hüvelykes, így a kijelzõ felett megmaradt terület elegendõ ahhoz, hogy egy átnézeti keresõ is része lehessen a gépnek. Efelett, a géptetõn található a bekapcsológomb, a módválasztó tárcsa és az exponálógomb -- melyet a sorozattól megszokott módon -- körülvesz a jobbra-balra elmozdítható zoomkarika. A zoomot a legtöbb Canon kompatkon nem hátoldali nyomógombbal, hanem e gyûrûvel állíthatjuk, mégpedig igen kényelmesen.

A kijelzõ jobb oldalára csoportosultak a beállításokkal kapcsolatos funkciók, ezeket egészíti ki többek között az arcérzékelés mellett a lejátszás nyomógombja is, melyet a sorozat elsõ modelljei esetén egy kapcsoló helyettesített. A gombos megoldás jobb, mert lejátszás üzemmódból annak újbóli megnyomása mellett az exponálógomb megpöccintésével is áttérhetünk felvételre. Ezt a komfortot emeli, hogy a fényképezõ kikapcsolt állapotából e gomb megnyomásakor közvetlenül jutunk el a lejátszás üzemmódba, elkerülve a az optikatubus felesleges mozgatását. Fontos megjegyezni, hogy a fényképezõ egykezes kezelésre termett, az összes funkció elérhetõ a tartó kéz ujjaival.

 

Emlékszik

Fotózás közben az A1000 IS megjegyzi a beállításokat: más típusokról átszokóknak fura lehet például, hogy az idõzített felvételi üzemmód  mindaddig él, míg ki nem kapcsoljuk azt (például a Panasonic és Kodak gépek ezt nem teszik). Ugyanígy az idõzítõhöz hasonlóan szintén kivezetett gombbal állítható expozíció-korrekció, a makrofelvétel, a vakuüzemmód, valamint az ISO-érzékenység beállításai is addig érvényesek, míg azokon nem változtatunk. Érdekes a helyzet a kikapcsolás után, a széles beállíthatóságot adó programmód a vakut, az érzékenységet, valamint a menübõl elérhetõ expozíció-korrekciót érintõ beállításokat is megjegyzi az újbóli bekapcsolásig.

 

Dupla menü

A menü sem nélkülözi a canonos hagyományokat, két fõ csoportba osztottan várnak bennünket a menüpontok, a négyállású navigáló gombok közepén lévõ "set" megnyomásával a képekkel, a "menü" gombbal pedig a géppel kapcsolatos beállításokhoz jutunk. A "set" gomb alatti menüben teljes szabadságot a programmódban kapunk, ekkor az expozíció-korrekció, az eseti mérést is kínáló fehéregyensúly, a fénymérés módja, a képméret, valamint a JPEG-tömörítés foka állítható. Emellet különbözõ, színekkel kapcsolatos effekteket aktiválhatunk. Az automata módban és a témaautomatikában e lehetõségek nagy része kiszürkülve nem elérhetõ. 

A fényképezõ sokoldalúságát emeli, hogy éjszakai, állványos fotók készítéséhez akár 15 másodperces expozíciós idõ is kiválasztható, ez szokatlan egy manuális üzemmódot nem kínáló automata kompakttól. A Canon A1000 IS már kapható, árcéduláján 39 ezer párszáz forint szerepel, mely kissé beugratós, hiszen a géphez feltétlen be kell szerezni egy nagyjából négyezer forintos ceruzaakkumulátor-töltõ készletet, melyre a lítium-ion akkuval és töltõjével rendelkezõ gép esetén nincs szükség.

Canon PowerShot A2000 IS

A PowerShot A2000 IS-re áttérve feltûnik, hogy a két, azonos kategóriába tartozó fényképezõnek egyetlen közös alkatrésze sincs, az egységesnek nevezhetõ házakon eltérõ menügombok, exponálógomb, utóbbit körülvevõ zoomgomb, valamint módválasztó tárcsa található. Sõt, míg az exponálógomb a módválasztó tárcsával, egy sötétszürke betéttel alkot egységet az A2000-ben, addig az A1000-nél ez a betét, (meghatározó stíluselem a géptetõn) hiányzik. A gépház alján lehet, hogy a miértre kapjuk a választ: míg az A1000 IS Malajziában, az A2000 IS Kínában készül.

 

Különbségek

A két 10 megapixeles gép között, amellett, hogy a külsejük szinte minden részletet tekintve különbözik, több, technikai jellegû különbség is akad. Ezek közé sorolható a zoomátfogás is: míg az A1000 35 milliméterrõl kezdõ négyszeres közelítést tesz lehetõvé, addig az A2000 36 milliméterrõl induló, hatszoros zoomátfogást ad. Az A2000 IS optikája is rázkódásvédett, canonos szokás szerint a középsõ lencsetag mozdul el a rázkódással ellentétes irányba. Érdekes, hogy az A2000 IS nagyobb teljesítményû optikája ad kisebb fényerõt, míg az A1000 IS értéke F2,7-5,6, addig az A2000 IS gyengébb, F3,2 értékrõl kezd és fénytelenebb, F5,9-en zár. Mindemellett a négyszeres zoom környékén még F5.0 érték áll rendelkezésünkre.

 

A fényképezõ hátoldalára egy, az A1000 IS 2,5 hüvelykes kijelzõjénél jóval nagyobb, háromhüvelykes panelt építettek, melynek felbontása is felülmúlja a kisebb fényképezõt a maga 230 ezer pixelével. A nagy kijelzõ és a nagy zoomátfogás együttesen már lehetetlenné teszi az átnézeti keresõ elhelyezését, ami a nagy kijelzõ miatt nem is fér el a hátoldalon, a hatszoros zoom pedig aránytalanul komoly teljesítményt várna el tõle, hiszen együtt kell nagyítania zoomoláskor az optikával.

Szolgáltatásokban hasonló

Az A2000 IS az A1000 IS-hez hasonlóan mûködik, nincs lényegi különbség a szolgáltatásai terén sem, megjegyzi a beállításokat, arcérzékelésre képes, kínál hosszú záridõt az éjszakai felvételek készítéséhez, valamint ugyanazok a dedikált gombok adják a direkt hozzáférést a vakuhoz, a sorozat- és idõzített felvételekhez, a makróhoz, valamint az ISO érzékenységhez. A videofelvételi képességekben sincs eltérés, mindkét gép VGA-felbontásban maximálja a 30 képkockás klipeket, amik rögzítésekor az optikai zoom nem használható, ellenben digitálisan, minõségromlás mellett közelíthetünk, ha arra a kompozíció miatt feltétlen szükség van.

 

A fényképezõ alján található ajtót, mely a ceruzaelemeket és az SD/SDHC kártyát takarja ennél a gépnél sem nyithatjuk, ha már becsavartuk az állvány betétjét. Komolyságot sugall azonban az A1000 IS-hez képest, hogy az állványmenet itt nem mûanyagból, hanem fémbõl készült. A PowerShot A2000 IS fényképezõgép tízezer forinttal többért, ötvenezer forintért már kapható, ezért az összegért nagyobb zoomátfogást, az A1000 IS kifogástalan makróját is túlszárnyaló makróképességeket, nagyobb méretû- és felbontású kijelzõt, valamint fém állványmenetet kapunk, némileg nagyobb, és nehezebb, 190 grammos, 101x64x32 milliméteres gépházban.

Képminõség értékelése

A képminõséggel kapcsolatos észrevételeinket azért hagytuk a legvégére, mert szinte elhanyagolható a különbség: a két gép azonos, 1/2,3 hüvelykes, 10 megapixeles képérzékelõt alkalmaz, melyek elõtt eltérõ felépítésû, de közel azonos minõségû optika ül. Jó dolog, hogy az A-sorozat 2005 januárjában bemutatott A510-A520 párosától kezdve (a kategóriához mérten) szinte teljes mértékben mellõzi a színhibát, a most bemutatott gépek sem kivételek ez alól. A színek a Canontól megszokott minõségûek, ráadásul az ég kékje még az arra érzékeny monitorokon sem fordul zöldbe. Ha már az A510-A520 duó szóba került, említést érdemel, hogy ennél a két gépnél külön ajtó alatt lapult a memóriakártya, amit így állványra csavarva is lehetett cserélni.





Canon PowerShot A1000 IS tesztképek
 





Kattints az eredetiért
 

Örömmel vettük, hogy 1:1 nagyításban is nagy a részletgazdagság, melyre a Canon mindig is nagy hangsúlyt fordított, nyomokban találkozhatunk csak szõrökkel, szálkákkal az amúgy egyenes, kontrasztos vonalakon. A magasabb ISO-érzékenység kiválasztása mellett természetesen elkerülhetetlen a zajnövekedés, de szerencsére a zajcsökkentõ itt nem mossa el túlzottan a részleteket, ehelyett inkább filmes szemcsézettséget kapunk és némi színvesztést, ami szerintünk jobb választás, sokszor akár a kép hangulatának is jót tehet.





Canon PowerShot A2000 IS tesztképek
 





Kattints az eredetiért
 

Gondolkodás nélkül, de vajon melyiket?

Jó kérdés, hogy amellett, hogy mindkét gépet ajánljuk, melyiket tartjuk jobbnak. A kérdésre a vásárlási szempontok adhatnak választ: ha olcsón szeretnénk megúszni, a kissé játékosabb vonalú A1000 IS tökéletes választás. Negyvenezer forint alatti összegért igen sokoldalú, és remek a képminõsége. Az S2000 IS azok számára jó döntés, akiknek a zoomtöbblet, a nagyobb kijelzõ, valamint az erõs makró nyom legalább tízezernyit a latba. Érdekes a két gépet összehasonlítani a pár évvel ezelõtti 12-szeres optikai zoomos, ám öt megapixeles ultrazoomosokkal, mert ha az 5 megapixeles felbontással megelégszünk, a zoomot is kiterjeszthetjük, ráadásul minõségvesztés nélkül, és ami sokszor igen fontos lehet: zsebméretben.