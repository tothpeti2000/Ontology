Eddig 11 cég vásárolta meg az NHH frekvenciapályázati kiírását

Eddig 11 cég vásárolta meg a Nemzeti Hírközlési Hatóság (NHH) által múlt héten meghirdetett frekvenciapályázati kiírást, közölte a hivatal. Az eddigi résztvevõk számára az NHH konzultációt tartott ma a három hét múlva benyújtandó tenderrel kapcsolatban, és már karácsony elõtt megszülethet a döntés a mobilpályázat nyerteseirõl, így akár két új mobilszolgáltatót is kaphatunk ajándékba a fa alá.



Mint arról lapunk is beszámolt, az NHH október 22-én több új frekvenciára is pályázatokat írt ki, amivel célja a mobilpiaci verseny élénkítése, valamint a szélessávú internet-hozzáférések terjedésének támogatása. A hatóság két licencet hirdetett meg mobilhálózati szolgáltatás nyújtására, melyek közül az egyik egy, a jelenlegi operátorokkal teljesen egyenértékû szereplõ megjelenését teszi lehetõvé, míg egy másik a 450 megahertzes tartományban, költséghatékony fedhetné le az alacsony népsûrûségû vidéki településeket mobil szélessávú szolgáltatásokkal. A pályázóknak semmiféle kapcsolata nem lehet a jelenlegi operátorokkal, és egy pályázó csak egy csomagot nyerhet. Az állami érdekeltségû cégek sem indulhatnak.

Jelenleg egyetlen induló kiléte publikus. Az Externet és a Telekom 4 egy közösen létrehozott vegyesvállalattal, a Dreamcommal tervezi részvételét a tenderen. "Az utóbbi hónapok során egyértelmûvé vált, hogy kereskedelmi alapon nem jöhet létre a piacon virtuális mobilszolgáltatói (MVNO) megállapodás a három hazai mobilszolgáltató egyikével sem, ezért a verseny élénkítésének egyetlen módja egy új operátor megjelenése lehet" -- nyilatkozta a bejelentéskor Pórffy András, az Externet elnök-vezérigazgatója. A pályázatok benyújtási határideje november 20. 12 óra, az eredményhirdetésre pedig december 22-én kerül sor.


Az NHH a versenyhelyzet elmúlt években tapasztalt gyengülése hatására döntött úgy, hogy az állóvíz felkavarása érdekében új szereplõkre van szüksége a piacnak. A Vodafone 1999 végi megjelenése felpezsdítette a magyar mobilkommunikációs piacot, felborítva a Westel-Pannon GSM duopolista berendezkedését, ez a hatás azonban 2005-ben kimúlt, és egy új egyensúlyi állapot állt be, a piacrészesedések megmerevedtek, és az árak csökkenése is lelassult -- ez a verseny csökkenésének egyértelmû jele, véli az NHH.

A kiskereskedelmi célú frekvenciákon túl az NHH, ismét a szélessávú internet-hozzáférések penetrációjának növelése érdekében, további öt olyan licencre írt ki pályázatokat, melyek az adatkommunikációs háttérinfrastruktúrák fejlesztését szolgálják. A 26 gigahertzes tartományra kiírt, 56-112 megahertz széles spektrumok rendkívül nagy, több gigabites másodpercenkénti adatátviteli sebességet tesznek lehetõvé. Ezen licencek eredményhirdetése január 30-án esedékes.