A kontinensre lépett a világ elsõ ingyenes mobilszolgáltatója

Korábbi terveinek megfelelõen tovább terjeszkedik a világ elsõ ingyenes, hirdetési bevételekbõl finanszírozott mobilszolgáltatója. Nagy-Britannia után Hollandiában és Belgiumban párhuzamosan építi ki tevékenységét a Blyk.



A finn-angol vegyesvállalat tavaly év közepén jelent meg újszerû üzleti modelljével a szigetországban, mely a reklámokkal hatékonyan megszólítható 16-24 éves fiataloknak kínál ingyenes szolgáltatást. A brit konstrukcióban havonta 43 perc beszélgetési lehetõség és 217 szöveges üzenet áll térítésmentesen a felhasználók rendelkezésére, cserébe naponta legfeljebb 6 szöveges reklámüzenetet kell elviselniük. A kvóta feletti használatért természetesen fizetni kell.

Nem mondhatni ugyan, hogy a szolgáltatás elsöprõ sikert aratott volna eddig, ugyanakkor a mára 200 ezresre dagadt ügyfélbázis a koncepció mûködõképességét jelzi -- a kezdeti fokozott érdeklõdést követõen azonban lelassult az elõfizetõk számának növekedése, az elmúlt egy évben mindössze 100 ezerrel bõvült a felhasználói kör, annyival, mint az elsõ hat hónap során. Ennek ellenére, vagy éppen ennek hatására az úttörõnek számító vállalat megkezdte terjeszkedését a kontinensen, elsõként Hollandiában és Belgiumban párhuzamosan.


A cél kétségtelenül a méretgazdaságosság és a reklámköltéseket vonzó tömeg együttes növelése. A költséghatékonyság érdekében a belga és holland operációhoz szükséges mobilhálózati infrastruktúrát a Nokia Siemens Networks egy központilag menedzselt, teljesen hosztolt szolgáltatásként nyújtja majd a Blyknak, melynek a számlák fizetése mellett gyakorlatilag csak a szerzõdésben foglalt szolgáltatásszintek ellenõrzése marad a feladata.

A korábbi tervek értelmében Hollandiát és Belgiumot követõen Spanyolországba, és Európa legnagyobb piacára, Németországba is be akar lépni a cég -- itt sem akar majd azonban megállni, nyilatkozta korábban a Reutersnek a finn elnök-vezérigazgató Pekka Ala-Pietila. Németország és Spanyolország hirdetési piacai hatalmasak, magyarázta Ala-Pietila, míg Belgiumban és a hollandoknál kiemelkedõ az egy fõre jutó reklámköltés.