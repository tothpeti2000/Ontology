Új mobilnet-akciókkal jelentkezett mindhárom mobilszolgáltató

Újabb akciókkal próbálnak mobilinternet-elõfizetõket szerezni a hazai mobilszolgáltatók. A T-Mobile után a Pannon és a Vodafone is különféle kedvezményes csomagokkal, utóbbi extra szolgáltatásokkal is jelentkezett a felhasználók magukhoz édesgetéséhez. 



Ügyfélbarát feltételek

Valódi igényt látszik megcélozni a Pannon által bejelentett visszavételi kedvezmény. A mobilinternet legnagyobb problémája, hogy az elérhetõ hálózati technológia, a térerõ és cellaterheltség függvényében gyakorlatilag elõre megjósolhatatlanul viselkedik egy adott helyen és idõben. Ha a gyakorlatban elérhetõ sávszélességek kérdésesek a maximális átvitellel reklámozott és értékesített ADSL-hozzáféréseknél, akkor ez a mobilinternetre természetszerûleg hatványozottan igaz.

Emiatt senki nem teljesen biztos benne, hogy a lakásában, az irodájában, vagy éppen egy adott útvonalon elérhetõ-e a mobilinternet,  és ha igen, milyen sebességgel. Bár a listaáras mobilinternet-elõfizetéseket önmagukban nem terheli hûség, a havidíjak és modemek árából az operátorok csak hûségszerzõdés esetén adnak kedvezményt. Senki nem akar azonban a szerzõdés aláírását követõen arra rádöbbenni, hogy a szolgáltatás messze nem azt nyújtja, amit várt, például a lélegzõcellák (a cellák mérete a terhelés függvényében változik) miatt nincs stabil 3G-térerõ.

A Pannon 30 napos visszavételi garanciát biztosít az eszközök sértetlenségének feltételével, ezen az idõszakon belül az elsõ havidíj mellett a csomagban foglalt adatmennyiség feletti forgalom terheli csak a felhasználót, de a hûségszerzõdés visszamondható. A Pannon érthetetlen módon ezt az opciót kizárólag Mobil Internet 500 MB csomagjához hirdette csak meg. Aki több adatot szeretne forgalmazni, annak érdemes elõször az 500 megabájtost kipróbálnia, majd 30 napot követõen nagyobb csomagra váltania, ha elégedett -- ennek lehetõségérõl feltétlenül érdemes elõzetesen tájékoztatást kérni, megkeresésünkre azonban ezt a lehetõséget megerõsítette a vállalat. A Pannon 341 településen a lakosság 63,8 százalékát éri el 3G/HSDPA-hálózatával.


Új szolgáltatások a Vodafone-tól, árukapcsolás a T-tõl


A Vodafone fél éven át féláron adja új 1, 5 és 10 gigabájtos csomagjait. Kockázatcsökkentõ jelleggel az elsõ hónapban korlátlan adatmennyiséget biztosít az 1 és 5 gigabájtos csomagok vásárlói számára, hogy a felhasználók kitapasztalhassák, mekkora adatforgalmat generálnak, milyen csomagra van szükségük. Amennyiben a megkötött csomag kevésnek bizonyulna, úgy lehetõség van nagyobbra váltani. A szolgáltató mellékesen közölte, hogy már 195 településen a lakosság 55 százaléka számára hozzférhetõ 3G/HSDPA/HSUPA-hálózata. 

Nemcsak internet hozzáférésekkel, hanem magasabb hozzáadott értékû szolgáltatásokkal is igyekszik ügyfelek elcsábítani a Vodafone. A cég nemrég indította be elõfizetéses zeneiboltját, melyben több mint 100 ezer DRM-védett, AAC+ kódolású dal érhetõ el jelenleg, és a közeljövõben további bõvítések várhatóak. A szolgáltatás díja kéthetente 900 forint, vagyis havi 1800 forint, október elsejétõl pedig adatforgalmi díj sem terheli a letöltést, közölte a vállalat. A cég emellett úgynevezett internet adaptációs motort is beüzemelt, mely az Opera Mini proxy gateway szolgáltatásához hasonlóan a mobil képernyõjére tördeli be a monitorokra tervezett weblapokat is.

[+] Vodafone: a mobil internet kiszorítja a vezetékest 

Mint arról már beszámoltunk, kedvezményes mobilinternet csomaggal rukkolt elõ a Magyar Telekom is, a T-Home ADSL-elõfizetõket célozva meg. A konstrukció lényege, hogy a vezetékes T-Home DSL-elõfizetésre kötött hûség ideje alatt kedvezményes havidíjjal vehetõek igénybe a T-Mobile mobilinternet csomagjai, egészen pontosan 2 ezer forinttal olcsóbban. A kedvezmény igénybe vételéhez nem szükséges, hogy a T-Home és a T-Mobile elõfizetõje azonos legyen, és utóbbira hûséget sem kell kötni, amennyiben nem tartunk igényt kedvezményes készülékvásárlásra. A T-Mobile 3G/HSDPA/HSUPA-lefedettsége 229 település és a lakosság 60 százaléka.