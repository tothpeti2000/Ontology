Az Externet és a Telekom 4 vegyesvállalata lehet a negyedik mobilszolgáltató

Máris megvan a Nemzeti Hírközlési Hatóság által múlt héten kiírt mobil frekvenciapályázat elsõ nyilvános indulója. Az Externet és a Telekom 4 egy közösen létrehozott vegyesvállalattal, a Dreamcommal tervezi részvételét a tenderen.



Ösztönzik a versenyt

A legnagyobb hazai alternatív távközlési szolgáltató, az Externet számára a szélessávú elõfizetõi bázis növeléséhez és a mobil hangpiacra való belépéshez nyitja meg a kaput a hatóság által kiírt pályázat: "Az utóbbi hónapok során egyértelmûvé vált, hogy kereskedelemi alapon nem jöhet létre a piacon virtuális mobilszolgáltatói (MVNO) megállapodás a három hazai mobilszolgáltató egyikével sem, ezért a verseny élénkítésének egyetlen módja egy új operátor megjelenése lehet" -- mondta el Pórffy András, az Externet elnök-vezérigazgatója. Pórffy a HWSW-nek kifejtette, hogy a pályázati kiírásban foglaltak együttmûködésre kényszerítik majd a már piacon lévõ szolgáltatókat, ezért várhatóan nem kell hosszú évekig várni a szolgáltatás teljes kiépítésére.

Az NHH a versenyhelyzet elmúlt években tapasztalt gyengülése hatására döntött úgy, hogy az állóvíz felkavarása érdekében egy új, a jelenlegiekkel egyenértékû negyedik mobilszolgáltatóra van szükség, továbbá a hátrányos elhelyezkedésû, ritkábban lakott területek mobilkommunikációs lefedése érdekében egy ötödikre is. A pályázóknak semmiféle kapcsolata nem lehet a jelenlegi operátorokkal, és egy pályázó csak egy csomagot nyerhet. A teljesértékû A-csomagban 900, 1800 és 2100 megahertzes GSM/UMTS tartományokra vonatkozó licencre lehet pályázni, a követelmény három év alatt 35 százalékos lefedettség elérése a lakosságra vetítve.


Pórffy szerint a mobilpiacnak több szempontból is jót tenne egy negyedik szereplõ megjelenése: a cégvezetés úgy látja, hogy az Externetnek az ADSL-piac növekedéséhez és az árak csökkenéséhez is jelentõs mértékben hozzájárult, amikor komoly versenytempót diktálva négy évvel ezelõtt szinte a semmibõl berobbant a szélessávú piacra.

A vezetékes modell

Az elképzelések szerint a mobilszolgáltatók mezõnyében hasonlóan éles árversenyt -- ezzel végeredményben a fogyasztók számára kedvezõbb csomagokat és konstrukciókat -- tudna elõidézni az Externet jelenléte: "A jelenlegi mobil operátorok szinte befagyasztották a piacot, az árak alig-alig csökkennek, kialakult egyfajta status-quo. Itt az ideje kicsit izgalmasabbá tenni a versenyt. A vezetékes szélessávú piac példája jól mutatja, hogy az alternatívok igen élénk versenyt generáltak. (...) A mobilpiac ennél ugyan jóval fejlettebb, azonban úgy véljük, még mindig lehet bõvíteni, a mobil platformon nyújtható szolgáltatások fejlõdésének még koránt sincs vége" -- fogalmazott Pórffy. 

A DreamCom-ban 70 százalékos tulajdonrésszel rendelkezõ Telekom 4 egy évvel ezelõtt kizárólag azzal a céllal jött létre, hogy belépjen a hazai mobil távközlési piacra vagy önálló operátorként, vagy virtuális szolgáltatóként. "Úgy is fogalmazhatunk, hogy õk adják az elméletet, mi pedig a gyakorlatot" -- mondta Pórffy az együttmûködés kapcsán, utalva arra, hogy a Telekom 4 elsõsorban a pályázat elõkészítésében erõs, míg az Externet jelentõs elõfizetõi bázissal, hálózattal és szakmai háttérrel bír. További részletekkel egy késõbbi sajtótájékoztató keretén belül szolgál a a két cég.