Gyorsabban terjed Európában a Blu-ray, mint tíz éve a DVD

Jelentõsen felgyorsultak a Blu-ray eladások Európában, derül ki a formátumot népszerûsítõ szövetség európai bizottsága által közzétett adatokból. A szövetség állítja, a Blu-ray adoptációja gyorsabb, mint a DVD esetében volt, nagyjából egy évtizede.



A Blu-ray Disc Association (BDA) tegnap közölte, hogy a Blu-ray kiadványok összesített eladásai átlépték a 2 milliós küszöböt, amihez mindössze két hónapra volt szükség az egymilliós mérföldkõ elérését követõen. A GfK International adataira hivatkozva a BDA közleménye szerint eddig 2,4 millió lemezt értékesítettek a formátum rajtja óta, melybõl több mint fél milliót csak decemberben adtak el. A decemberi eladásokban a Blu-ray 3:1 arányban verte a HD DVD-t Európában.


A Screen Digest adatai alapján a Blu-ray ezzel gyorsabb felfutást mutat, mint a DVD kilenc évvel ezelõtt. A DVD filmek 1997-ben jelentek meg Nyugat-Európában, és a következõ évben 230 ezer lejátszó és 2 millió lemezt értékesítettek, idéz a közlemény. Ehhez képest a Blu-ray piaci debütálásának második naptári évében, 2007-ben a 3,2 millió PlayStation 3 konzolnak köszönhetõen 2,3 millió lemezt értékesítettek. 

A HD-lemezek eladásai jelenleg eltörpülnek a DVD-forgalom mellett, felfutásuk sebessége kiemelten fontos a formátumok mögött álló, licencdíjakra pályázó vállalatok, valamint a telítõdött, sõt tavaly már holtpontra jutott DVD-piaccal küzdõ filmkiadók számára, melyek extra keresletet igyekeznek stimulálni. A Warner Brothers január elején bejelentett Blu-ray exkluzivitásával eldõlt, hogy a Sony által támogatott formátum lesz a DVD utódja, ehhez azonban a Blu-ray értékesítés gyors növekedésére lesz szükség idén. A HD DVD eladások a Warner, és ezt követõen más cégek lépéseit követõen összeomlottak januárban.