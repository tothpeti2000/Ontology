A maximumot hozza ki a mobilhálózatokból az Option új HSPA modulja

Számos új mobil adatátviteli kártyát, modult mutat be a barcelonai Mobile World Congress 2008 rendezvényen az adatkártyák egyik vezetõ gyártója, az Option. A dizájn-díjnyertes USB-modul mellett bemutatkozik a világ elsõ négysávos ExpressCard HSPA-modulja, illetve a leggyorsabb feltöltésre képes megoldás is.



A legnagyobb érdeklõdésre valószínûleg az a beépíthetõ mobilinternetes modul tarthat majd számot, mely a HSPA rövid története során végre elsõként várhat a mobilszolgáltatók fejlesztéseire -- eddig a mobilszolgáltatók mindig megelõzték az eszközgyártókat, például korábban volt itthon elérhetõ a 7,2 megabit/s-os letöltés a T-Mobile hálózatán, mint a gyártók piacra dobták volna erre alkalmas adatkártyáikat.


Az Option új modulja a maximumot hozhatja ki a mobilhálózatokból, az elsõ vezeték nélküli megoldás lesz, mely a HSUPA villámgyors feltöltési technológia jelenlegi maximumát, 5,76 megabit/s-os feltöltést -- ez másodpercenként 730 kilobájt! -- támogat majd. A modullal felszerelt noteszgépek akár tízszer nagyobb sebességgel tölthetnek majd fel adatokat az internetre mobilhálózaton keresztül, mint egy átlagos kábelmodemes eléréssel, de erre természetesen a mobilszolgáltatóknak is fel kell készíteniük hálózatukat.

Option GlobeTrotter Express HSUPA kártya

Az esemény során az Option bemutatja az érdeklõdõknek a legkisebb beépíthetõ HSPA modult, a GTM501-et is. A barcelonai rendezvényen több mint 1300 telekommunikációs vállalat képviselteti magát, az évente megrendezett esemény a mobilvilág legnagyobb kiállítása.