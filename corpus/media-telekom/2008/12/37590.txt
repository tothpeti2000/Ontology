Mobiltelefonos beszállókártya Ferihegyen

Magyarországra is elér hamarosan a légiutasok életét nagyban megkönnyítõ mobiltelefonos beszállókártya. Közép-Európában másodikként Budapesten vezeti be utasai számára a legnagyobb német légitársaság, a Lufthansa a mobiltelefon kijelzõjén megjelenõ beszállókártyát, amivel tovább csökkenthetõ a sorbanállás és a papírpazarlás.



Az idén nyáron debütált szolgáltatás 2008 december elejétõl vehetõ igénybe Budapesten, a Ferihegyi Repülõtér 2-es terminálján. A megoldás németországi bevezetése után jól vizsgázott Amszterdamban, Londonban, Bécsben és Varsóban is. Németországban a nyári bemutató után a belföldi járatokon próbálták ki és csiszolták tovább a megoldást, amit a Lufthansa beszámolója szerint mostanra már 400 európai célállomásra induló heti több mint 1000 járaton több tízezer utas használ, elkerülve ezzel a sorbanállást.


 Az online bejelentkezés után a Lufthansa utasai már eddig is maguk nyomtathatták ki a beszállókártyáikat, ehhez képest a mobiltelefonos változat már csak egy apró ugrásnak tûnik. Az online check-in után a beszállókártyát nem ki kell nyomtatni, hanem kétdimenziós vonalkód formájában e-mailben vagy MMS-ben érkezik meg a telefonra, beszálláskor egy szkenner olvassa le. A kód tartalmazza az utas nevét, a járatszámot, indulás idõpontját, így a repülõtéren kizárólag a biztonsági ellenõrzésen kell átesnie a felvilágosult utazóknak.

A mobil megoldás igénybevételéhez mindössze egy böngészésre alkalmas vagy legalább egy MMS-képes mobiltelefonra, érvényes e-mailcímre van szükség, de csak a kézipoggyásszal utazók vehetik igénybe. Ha valaki mégis kételkedne készülékében, akkor kérhet egy próbabeszállókártyát a rendszeren keresztül és kiderítheti, hogy az õ készüléke alkalmas-e a képfájl fogadására és megjelenítésére. A fejlesztõk gondoltak arra az esetre is, ha lemerülne a beszállókártyát tartalmazó mobiltelefon: ilyenkor a repülõtéren minden gond nélkül kiállítják a papírkártyát is, csupán igazolni kell a személyazonosságot. 