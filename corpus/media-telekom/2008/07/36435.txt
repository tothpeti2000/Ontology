Kedvezményes beszédroaming csomagok a Pannonnál, az adatroaming azonban továbbra is arcpirítóan drága

Roaming Hazahívó és Szomszédhívó néven új akciós szolgáltatásokat vezetett be kínálatába július elsejével a Pannon. A két új, számlás elõfizetéssel rendelkezõ ügyfeleknek kialakított szolgáltatással az eddigieknél kedvezõbb percdíj mellett lehet hazatelefonálni külföldrõl, vagy a szomszédos országokba hívást kezdeményezni. Közben az Európai Bizottság adatroaming-tarifák letörésére irányuló ultimátuma július elsejével lejárt, a külföldi mobilinternet azonban egy fillérrel sem lett olcsóbb a Pannonnál.




Halló otthon, halló szomszéd!

A most bevezetett Roaming Hazahívó szolgáltatás azoknak kínálhat kedvezõbb beszédhívási lehetõséget, akik Európába tervezik az idei nyaralásukat: a szolgáltatást megrendelõ ügyfelek 70,8 forintos percdíjjal kezdeményezhetnek hívásokat az európai országokat tartalmazó 1-es roamingzónában. Erre a szolgáltatás aktiválásától számítva 30 napig van lehetõségük az elõfizetõknek, akik egyszeri, 1200 forintos díj fejében vehetik igénybe a Roaming Hazahívót, vagyis annak érdemes ezt megrendelni, aki legalább 9 perc hanghívást indít külföldrõl.

A Szomszédhívó szolgáltatással a szomszédos országokban élõ vagy nyaraló rokonok, barátok, ismerõsök érhetõk el olcsóbban: a 2008. július 1. és szeptember 30. között megrendelhetõ szolgáltatással 45 forintos percdíjért kezdeményezhetõek nemzetközi hívások bármely szomszédos országba, vezetékes és mobil irányba egyaránt. Az új generációs kártyás, valamint számlás tarifacsomagokkal igénybe vehetõ Szomszédhívó díja 240 forint, harminc napos idõtartamra.

Ellenállnak


Miközben a Pannon a beszédroamingra vonatkozóan kedvezményes szolgáltatásokkal bõvíti kínálatát, egyelõre semmi jele nem látszik annak, hogy a cég ezzel együtt meg akarna felelni az Európai Bizottság adatroaming-díjak csökkentését elõirányzó felszólításának. Mint ahogy arról a HWSW korábban beszámolt, a szervezet illetékes biztosa, Viviane Reding még az év elején mintegy ultimátumként leszögezte, hogy amennyiben a mobilszolgáltatók önként nem hajlandóak az európai barangolási díjaik megvágására, a hatóság fogja megállapítani a díjmaximumot.

A magyarországi mobilszolgáltatók közül eddig a Vodafone és a T-Mobile engedett a felszólításnak: elõbbi jóval a határidõ lejárta elõtt egy kedvezményes adatroaming szolgáltatással (Connect Roaming) bõvítette portfólióját, melyet július elsejével minden EU-s országra kiterjesztett, utóbbi pedig jelentõsen csökkentette adatroaming tarifáit az uniós tagországok partnerhálózataiban. A Pannonnál egyelõre semmi változás nincs ezen a téren, a cég a nemzetközi adatroaming kapcsolatnál egységesen 240 forintot számláz minden megkezdett 100 kilobájt után.