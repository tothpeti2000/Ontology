Vékony és olcsó a Benq 8 megapixeles fényképezõgépe

A BenQ szupervékony fényképezõgépet mutatott be, melyet a gyártó a világ legvékonyabb nyolc megapixeleseként aposztrofált. A 3x optikai zoom-os, Pentax lencsével felszerelt Benq T850 ráadásul igen olcsón kerülhet a hazai boltokba.



A rozsdamentes acél gépházba nyolc megapixeles képérzékelõ került, mely elõtt a Pentax már sokat bizonyított háromszoros közelítésre alkalmas optikája állítja élesre a témát. A gépet a gyártó most a legvékonyabb nyolc megapixelesként mutatta be, amit korábbi modellje cáfol, a T850 14,9 milliméteres vékonyságán túltesz a BenQ tavaly decemberben bejelentett, szintén nyolc megapixeles X835 fényképezõje, amely legvastagabb pontján is csak 14,7 mm. Szóval elég lett volna a merész kijelentés elõtt a gyártónak a saját raktárában körülnéznie.



A T850 éppúgy, mint az említett X835 a Pentax híres Sliding Lens rendszerû optikáját alkalmazza, amelynek középsõ lencsetagja oldalirányba mozdul ki az optikai tengelybõl, amikor az objektívtubus visszacsúszik a készülékházba. A Pentax háromszoros közelítést lehetõvé tevõ "csúszólencséje" a BenQ fényképezõi mellett még a HP, illetve a Casio vékony gépeiben is megtalálható.


Mindezek ellenére a T850 elsõ ránézésre is remek masina, arcfelismerõ-követõ autofókusz, mosolyidõzítés, maximálisan ISO 1600-as kiválasztható érzékenység, és három hüvelykes, 230 ezer képpontos érintõképernyõ a fõbb jellemzõi. Utóbbin pofonegyszerûnek ígérkezik a navigálás, nyomogathatjuk, körözhetünk, vagy húzhatjuk rajta ujjunkat, fényképezéskor pedig a fókuszpontot is megadhatjuk a képmezõre bökve.

A 91x59x16,9, (14,9 mm átlagos vékonyság) milliméteres, 120 grammos T850 a videofelvételeket 30 képkockás sebességgel rögzíti az SD, vagy SDHC kártyákra, akár VGA felbontásban is. A fényképezõ igazi árbajnoknak ígérkezik, alig hihetõ, 21 ezer forintos ajánlott végfelhasználói bruttó árat ígér a gyártó hazai képviselõje.