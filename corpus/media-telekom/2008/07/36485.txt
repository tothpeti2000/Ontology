Kipróbáltuk: rejtett optikás Samsung i8 digitális fényképezõgép

A Samsung kompaktgépeinek egy része rejtett optikával, stílusos, vékony külsõben kelleti magát a fotósboltok polcain. Az i8 is ilyen, ám az általa kínált lehetõségek túlmutatnak a kategória átlagán. Az i8 a remek fotózási képességek mellett egy sokoldalú mindenes, diktafonként, zenelejátszóként is használható, sõt, még mozifilmek vetítésével is szórakoztathat bennünket, ha jó szemünk van.



Mi is az a rejtett optika?

A Samsung i8 a nyolc megapixeles fotókat háromszoros közelítésre képes rejtett optika segítségével készítheti. Ez az optika technikailag nem tér el jelentõsen az elsõ ilyet alkalmazó kompaktgép, a 2002 januárjában reflektorfénybe került Minolta DiMAGE X megoldásától, ahogy a többi gyártó, úgy a Samsung is az ebben látott ötletbõl merít. Az i8-ban az optika lencséi függõleges irányban mozognak, kihasználva a gépház teljes magasságát, ezeket alul a képérzékelõ, felül pedig egy prizma zárja egységbe.

A Minolta X rejtett optikája

A rejtett optika helytakarékos, olyannyira, hogy a Kodak ezekbõl kettõt is préselt az igazán kisméretû V570 kompaktjába. A páros egy fixfókuszos, 23 milliméteres optikából és egy háromszoros közelítésre alkalmas 39-117 milliméteres lencserendszerbõl állt. A hátrányok között a gyengébb fényerõ állhat az elsõ helyen, illetve a zajosabb képek, hiszen a helytakarékosság miatt nagy fizikai méretû képérzékelõ sem része e készleteknek. A Panasonic slágerterméke, a TZ sorozat elsõ modellje is hasznosított a megoldásból, jóllehet esetében a tízszeres közelítésre alkalmas optikának nem egésze, hanem csak nagyobb része mozgott a gépházon belül, a lencsetagok közé épített prizma mögött.

Sokoldalúság az elsõdleges

A Samsung i8 egy olyan nyolc megapixeles, háromszoros közelítésre alkalmas, rejtett optikával szerelt kompaktfényképezõ, mely a fotózási feladatok megfelelõ ellátása mellett zenék és filmek lejátszására is alkalmas. A gyártó termékei között nem az i8 az elsõ médialejátszó modell, a 2006 januárjában bemutatott, hat megapixeles i6, vagy a 2006 júliusában megjelent hét megapixeles NV3 is tudta ezt. E két modellt számtalan fényképezõ követte, melyek által alkotott sorba jelen tesztünk alanya, az i8 is szépen illeszkedik.

A fényképezõgép dobozának tartalma is utal az összetett képességekre, az USB-kábel, a töltõ és a telepítõ CD mellett még egy fülhallgatót is találunk, melyet akár cserélhetünk is, mert az i8 speciális csatlakozójába illõ kábel képes a szokásos, 3,5 milliméteres csatlakozóval rendelkezõ füleseket is fogadni. A hálózati adapter USB-csatlakozón tölti a fényképezõt, akár használat közben is, de a számítógép USB kapuja is szolgáltathat a töltéshez energiát.

Samsung i8

Fényképezés

A 90,7x58x19,9 milliméteres, 116 grammos Samsung i8 F:3,5-4,5 fényerõ mellett 38-tól 114 milliméterig enged zoomolni, ezért a nagylátószögrõl sajnos le kell mondanunk. A gép 8,2 megapixeles képek mellett videofelvételek készítésére is képes, választható a 640x480 képpontos, 30 képkockás mód mellett a 800x592 pixeles nagyobb felbontású üzemmód is, igaz ez csak másodpercenként 20 képkocka sebességû klipeket eredményez. A makrófelvételek kedvelõi az i8-ban kivételes társra találhatnak, a közeli képek kétféleképp is készülhetnek. Az egyik mód általános közelképeket ad és engedi a vaku, valamint a zoom használatát, a második ezeket nem, viszont cserébe igen erõs, szinte mikroszkópnyi közelítést eredményez.


Samsung i8

A makró mellett a fényképezõ automata és program üzemmódot, valamint témaautomatikát is kínál, utóbbi 14 fotózási körülményt ölel át. A képek stílusára is hatással lehetünk, öt lépésben állítható a kontraszt, a színtelítettség, valamint az élesség, de ezen felül további effektek is alkalmazhatók. Az i8 menüje kettõs felépítésû, éppúgy mint a Canon kompaktjai, így a fényképezõ általános beállításait a "Menü" gomb megnyomásával, a képminõséggel kapcsolatosakat pedig az "Fn" gombbal érhetjük el. Utóbbi esetben a képméret és a JPEG tömörítés foka mellett a fénymérés módjára, a sorozatfelvételekre, az ISO 80-tól 3200-ig hét lépésben állítható érzékenységre (ISO 3200 maximum három megapixeles képméret mellett), a fehéregyensúlyra (saját mérésre is van lehetõség), valamint az expozíció-korrekcióra lehetünk ráhatással.



Az i8 képes felismerni az arcokat, egy kilencfõs társaság tagjait egyidõben is azonosíthatja. Az arcfelismerõ autofókuszt a fényképezõgép ötletesen az önarcképek készítésekor is használja, az optikát magunkra irányítva -- amikor a kijelzõt nem láthatjuk -- hangos csipogással jelzi, ha megfelelõ helyre kerülünk a képmezõn. Ez a funkció egy három fõs társaság esetében is mûködik. A kirándulók az útikalauz üzemmódnak vehetik nagy hasznát, amely a 190 megabájtnyi belsõ memóriát használja a föbb turisztikai helyszínek adatainak tárolására, melyek az internetrõl tölthetõek a gépre. A fotózással épp ismerkedõk kedvére a fotósúgó lehet, lépésrõl-lépésre vezeti végig a gép által kínált lehetõségeken a használóját, akár magyarul is, mert az i8 menüjébõl a magyar nyelv is kiválasztható.

A fényképezõ multimédiás jellemzõi

A Samsung i8 MP3 lejátszóként is bevethetõ, ebben az esetben még a mellékelt fülhallgató is kiemelkedõ minõségben adja vissza a dalokat. A hangzáskép változtatható, mélykiemelést és hat elõreprogramozott hangszínt választhatunk. Sajnos a WMA állományokkal a fényképezõ nem tud mit kezdeni, de örömünkre az MP3 kódolású állományok esetében a konstans (48-320 kbps) és változó bitsûrûségû zenékkel is megbirkózik. A filmlejátszó sajnos csak az XviD MPEG4 kódolású fájlokat mutatja meg a kijelzõn, de ha a megnézni kívánt mozi másképp kódolt, azt a mellékelt konverterrel a fényképezõgép számára emészthetõ formátumúra alakíthatjuk.

Samsung i8 filmkódoló alkalmazásának felülete


 Az átkódolt filmek kockái teljesen folyamatosan peregnek a 2,7 hüvelykes, 230 ezer képpontos kijelzõn, de a 320x240 képpontossá alakított, erõsen összenyomott állományok szerintünk kisebb helyen is elférnének. Nyilván a fényképezõ elektronikájának válláról veszi le a kis teljesítményt, egyben több tárhelyet igénylõ kódolás a terhet, de sajnos így egy egygigás SD kártyára kis szerencsével is csak két mozifilm másolható. Szerencsére az i8 képes fogadni a nagykapacitású SDHC kártyákat is. 

Samsung i8

Használat közben

Az i8 igen kezes gépnek bizonyult, bár a beállítások közben lassan követte az utasításainkat, volt olyan is, amikor egy gombot kétszer kellett megnyomni ahhoz, hogy érzékelje. Leginkább az "Fn" gomb alatt elérhetõ módosítások során volt ez a jelenség tapasztalható, de ha nem vagyunk türelmetlenek, akkor ez a lassúság nem feltétlen zavaró -- nagyjából egy belépõszintû mobilhoz hasonlítható. A képminõségre -- a kisméretû, 1/2,5 hüvelykes képérzékelõt figyelembe véve -- nem lehet panasz, a színek élénkek, bár a Samsungra jellemzõ színvilág ebben a készülékben is tettenérhetõ, a piros inkább hajlik a narancssárgába, mint lilába. Ez nem hiba, inkább szájíz kérdése.





Samsung i8 tesztképek
 





Katt az eredetiért
 

A kisméretû optika természetesen nem hoz olyan minõséget, mint egy nagyobb változat, azonban panaszra sem lehet okunk. A képszéleken látható némi színhiba, de ennek mértéke a fájdalomküszöböt nem éri el. A parányi képérzékelõ is termel zajt, de nem többet mint amennyit a hasonló méretû érzékelõkkel szerelt gépeknél láthatunk. Ennél kényelmetlenebb azonban, hogy az ISO 3200 érzékenységet kiválasztva a gép visszakapcsol három megapixeles módra, azonban az alacsonyabb ISO-értékre visszaváltva nem állítja vissza az eredeti felbontást. Páran biztos járnak majd úgy, hogy egy sötétebb kép miatt egy komplett nyaralást fotóznak három megapixeles felbontással.

Kinek kellhet

Sokak számára nem kérdés, hogy a Samsung i8 megéri-e az árát, de akik csak és kizárólag fényképezésre alkalmas gépet keresnek, bizonyára kedvezõbb áron is hozzájuthatnak masinájukhoz. Akiknek több kell, 49 ezer forintért az ingzsebbe csúsztatható, szép képeket produkáló kompaktgépben még MP3 lejátszót és filmlejátszót is kapnak, hogy a többi extráról ne is beszéljünk. Akinek a fentiekre szüksége van, elgondolkodhat az i8-on, ajánlható termék, normális áron.