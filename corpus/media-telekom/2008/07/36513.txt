Két szerethetõ kompakt érkezik a Panasonictól

A Panasonic a zsebrevágható kompaktgépeit is frissítette két új modellel. A DMC-FX150 és a DMC-FX37 egyaránt kiemelkedik a sokaságból, mindkettõ széleslátószögrõl indítja a zoomot, ráadásul egyikük eszement, 14,7 megapixeles képérzékelõvel várja a fotóznivalót.



A DMC-FX 150 14,7 megapixeles képérzékelõje több mint elegendõ képpontbõl állítja össze a fotókat, de szerencsére a gyártó nem csak a nagyobb felbontás feltüntetésével próbálja a terméket eladhatóvá tenni,  annak szolgáltatáskínálata is elég széles szerencsére. Az FX150 optikája a Panasonic által közölt gyári adatok alapján igen megnyerõ, bár közel sem biztos, hogy garantálni képes a szenzor felbontásával arányban álló részletgazdagságot, látószöge a fényképezõt mégis a kompaktok felsõ szegmensébe helyezi.

Panasonic DMC-FX150

Az FX150 LEICA DC lencséje 28 milliméteres széleslátószöget kínál, errõl a gyújtótávolságról indítja a 3,5-szeres zoomot. A prémiumkategóriás, fémházas gép szolgáltatásai között intelligens automata fényképezési módot találhatunk, amely a helyes expozíciós értékek mellett még az eseményhez leginkább passzoló témaautomatika beállítást is kiválaszthatja. A kompakt természetesen tartalmazza az arcfelismerõ autofókuszt, mely akár 15 személyt is képes egyidõben nyomon követni a képmezõn.


Az arcérzékelõ fejlettségének jelzõje, hogy a felismert arc akkor is fókuszban marad, ha idõközben a személy oldalt fordul. Ez a lehetõség szoros kapcsolatban áll a követõ autofókusz móddal, amely fixálható egy adott személyre, vagy tereptárgyra, mely így a kamerától mért távolságától függetlenül folyamatosan éles maradhat.

A burkolat hátoldalát egy 2,7 hüvelykes, 230 ezer képpontos kijelzõ uralja, a fényképezõ energiaellátásáért pedig egy lítiumion akkumulátor felel. A gépbe SD/SDHC kártya csúsztatható, amely az 50 megabájtnyi belsõ memóriát helyettesíti. A 96,7x54x24,8 milliméteres, 180 grammos FX150 sajnos lemarad a nyárról, augusztus közepétõl több színben kerül a polcokra, 380 eurós áron.

Panasonic DMC-FX37

A gyártó egy olcsóbb (de közel sem belépõszintû) gépet is bejelentett: a DMC-FX37 extraszéles-látószögû, ötszörös zoomra képes LEICA DC lencséje mögé egy tíz megapixeles képérzékelõt épített. A fentebb ismertetett FX150 által kínáltnál racionálisabb felbontásban készülõ képek drámai hatásúak is lehetnek, ha a fotós a gép által kínált 25 milliméteres kezdõ gyújtótávolsággal is operál.

A DMC-FX37 lehetõségei nagyjából megegyeznek az FX150-ben látottakkal, intelligens automata mód, Venus IV képfeldolgozó áramkör, lítiumion akkumulátor és SD/SDHC kártyák fogadása a fõbb ismérvek, melyeket a 94,7x51,9x22 milliméteres méret és a 146 grammos súly egészít ki. Ahogy az FX150, az FX37 is csak nyár végén érkezik, kicsivel a 320 eurós ár alatt.