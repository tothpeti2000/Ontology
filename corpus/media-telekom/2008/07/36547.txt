Szupervékony tíz megapixeles fényképezõt dob piacra a Pentax

A Pentax új, tíz megapixeles géppel jelentkezik hamarosan, mely vékony házban és alacsony áron kínálja az egyszerû kezelhetõséget és a nagy felbontást



A Pentax E-sorozatának legújabb alkotója az E60, ami 10,1 megapixeles képérzékelõvel készül -- elé a gyártó az Optio sorozatában már korosnak, egyben kiforrottnak is számító Sliding Lens rendszerû optikáját építette, amelynek középsõ lencsetagja oldalirányba mozdul ki az optikai tengelybõl, amikor az objektívtubus visszacsúszik a készülékházba. Az E60-ba épített változat 32-96 milliméteres látószögben kínálja a háromszoros optikai közelítést, természetesen kisfilmes rendszerre átszámítva.


A nyugalmi állapotban igen kis helyet foglaló optikai blokk vékony készülékházat eredményezhet, és bár a gyártó tájékoztatója nem tér ki a készülék méreteire, biztosra vehetõ, hogy csekély vastagsága sokakat ejt majd rabul. A háromszoros közelítést lehetõvé tevõ "csúszólencse" a Pentax saját gépein kívül a BenQ, a HP, illetve a Casio vékony gépeiben is megtalálható.

Pentax Optio E60

Az E60 októbertõl kerül a boltokba, ára 140 dollár köré várható, lehetõségei között pedig arcérzékelést, fejlett témaautomatikát, és "lomtárat" találhatunk, utóbbi a windowsoshoz hasonlóan tárolja a véletlenül törölt képeket, hogy késõbb azok visszaállíthatóak legyenek, ha a törlés után meggondolnánk magunkat. A Pentax Optio E60 dobozában magán a készüléken kívül sokmindent nem fogunk találni, maximum egy CD és egy csuklószíj lesz benne, de a töltõegység és a lítiumion akkumulátor semmiképp, ezeket két AA ceruzaelem fogja helyettesíteni.