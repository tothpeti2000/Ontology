Kipróbáltuk: csak a T-Mobile kínálatában kapható az olcsó GPS-es Nokia 6650

A Nokia új, gyors internetre, helymeghatározásra, valamint mobil tévézésre alkalmas mobilja járt nálunk, mely hazánkban csak a T-Mobile kínálatában szerepel. A Nokia 6650-nel ezért csak az szemezzen, aki már elõfizetõje a magenta szolgáltatónak, vagy hajlandó átszerzõdni.



Jaj, de zavaros!

A Nokiánál fura, fantáziát nélkülözõ dolgok történnek az új telefonok nevét, pontosabban modellszámát illetõen. Nehéz elképzelni, hogy nem lenne más lehetõség, mint a fél évtizeddel korábban bemutatott termékeinek számait újrahasználni -- a gyártó elõször úgy hat éve, az elsõ 3G-s mobiljának adta a 6650 típusszámot, ami azóta legfeljebb a használt GSM-boltok pultjaiban lelhetõ fel.

Nokia 6650

Ráadásul a bejáratott modellszámok olyan telefonokra kerülnek, amelyek külsõre sem mutatnak a korábbival hasonlóságot, a régi 6650 egy hatalmas méretû "candybar" készülék volt, az újdonság viszont egy szétnyitható, stílusos, a Motorola Razr sorozatának vonalait idézõ mobil. A hat év természetesen nem csak a külsõn látszik meg, technikailag is jóval túlmutat a jelenkor 6650-ese az azonos modellszámot viselõ elõdön.

Elsõ benyomások

A 6650 fémbetétes burkolata symbianos okostelefont zár magába, lehetõségei között GPS helymeghatározást, valamint 3,6 Mbit/s sebességû HSDPA adatkapcsolatot találhatunk, az operációs rendszerre jellemzõ  személyes adatkezelõ alkalmazások és az utólag telepíthetõ programok sora mellett. A készülék nem üzleti mobil, az Office-állományokat és PDF-dokumentumokat kezelni képes programok legalábbis nincsenek rá elõre telepítve, a gyártó meghagyta ezeket a drágább mobiljainak -- utólag persze pótolhatjuk, ha akarjuk.

Nyitott állapotban is egységes vonalak

A 94x47x21 milliméteres telefon remek anyagválasztása meglepett bennünket, a fémek és a mûanyagok egyaránt felsõkategóriás érzetet kölcsönöznek a 6650-nek -- a nálunk járt fekete modell viszont sajnos gyorsan gyûjtötte az ujjlenyomatokat. Nyiszogásnak, recsegésnek nyoma sincs, a telefon masszív, robosztus, strapabíró benyomást kelt, a flip mechanikája is pontos, stabil.

Kinyitás után a Motorola RAZR-ekéhez kísértetiesen hasonló gombokat látunk, amelyek egymástól nehezen különíthetõk el, üzenetet írni közel lehetetlen csak a kijelzõt bámulva, kezdetben szinte karakterenként kell lepillantanunk az amúgy határozott nyomáspontú gombsorra. Valahogy mintha hiányozna a Motorola RAZR sorozatában, valamint a hasonló kialakítású Sony Ericsson Z770i-ben és a Siemens EF81-ben található perem a gombokról. A billentyûzetnél leragadva meg kell jegyeznünk, hogy a gombok és az ezek középsõ oszlopát különválasztó keret háttérvilágításának színe változtatható, hét különbözõ színre állítható a pirostól a mélykékig.

A kijelzõ alatt három érintõgomb és az oldalsó hangerõgombok segítségével kezelhetõk a külsõ kijelzõn megjelenõ alkalmazások

Ritkán látott lehetõség, hogy a készülék csukott állapotában, csak a külsõ kijelzõt és az alatta található érintõgombokat és a hangerõszabályzót használva is elérhetõk azok a beépített alkalmazások, amelyek kezeléséhez pár gomb is elég, így egyszerûen elindítható a zenelejátszás, mûködtethetõ a stopper és a visszaszámláló, valamint pár gomb megnyomása után lapozgatható a naptár és a teendõlista is, illetve válthatunk a csengési profilok között. Ötletes, ügyes! Kár, hogy ebbe a gyorsmenübe nem tudunk további alkalmazásokat felvenni.

Internetezés, multimédia

A HSDPA kapcsolat remekül vizsgázott, természetesen ehhez a T-Mobile jól kiépített hálózatára is szükség volt, illetve annak lefedettsége is hozzájárult ahhoz, hogy a netezés zökkenõmentes legyen, akár a 6650 240x320 képpontos kijelzõjén, akár a mobilt modemként a számítógépünkhöz csatlakoztatva. A készülék Bluetooth adóvevõt tartalmaz, azonban Wi-Fi rádiót nem. A szórakoztatásról FM-rádió és MP3-lejátszó gondoskodik, amely öt elõreprogramozott beállítás mellett nyolc frekvencián 21 lépésben engedi a felhasználót beleszólni a hangképbe. A 6650 jobb oldalán 2,5 milliméteres fülhallgató-aljzatot találni. 

Nokia 6650

A 6650 rendelkezik egy két megapixeles, LED-vakuval támogatott fényképezõgéppel is, ám ennek egyetlen, a külsõ kijelzõ fölé szerelt lencséje fixfókuszos. Az egyszerûbb, egyben olcsóbb fókuszálási mód nem ad autofókusszal szerelt fényképezõkéhez fogható minõséget, hiába a kiváló szoftver -- de ha hirtelen akarunk megörökíteni valamit, ez is megteszi. A kamera videofelvételek készítésére is alkalmas, azonban 320x240 képpontos felbontása és lassú képfrissítési sebessége miatt csak akkor használjuk, ha ez elkerülhetetlen.

A mobil a Nokiától megszokott PC-Suite alkalmazással kapcsolható a számítógéphez, ekkor szinkronizálhatók a PC-vel a naptárbejegyzések, a névjegyzék, valamint a Microsoft Outlook adatai. Ezt a módot megkerülve a a beépített, 30 megabájtnyi memóriát kiegészítõ microSD kártyát (1 gigabájtos kártya a csomag tartozéka) akár USB-s háttértárolóként is használhatjuk, így a PC Suite telepítése nélkül is írhatók és olvashatók a kártya adatai. Sajnos a kapcsolathoz szükséges USB-kábel egyedi kialakítású, nem a jól megszokott, szabványos mini USB.



 
6650 próbafotók, katt az eredetiért
 

Helymeghatározás

A beépített GPS vevõegység a mai készülékekhez képest lassan eszmél. A telefonra a Nokia Maps 1.2-es verzióját telepítette elõre a Nokia, pedig a térképprogramból már májusban megjelent a jóval többet tudó 2.0 verzió is. A beépített GPS persze mindkettõvel boldogul, de a telefonra letölthetõ GoogleMaps alkalmazással is tökéletesen együttmûködik. Sajnos szabadban, napsütésben a kijelzõ nem a legjobban olvasható, ez persze erõsen ront a navigációs élményen is. A telefon menüjében természetesen megtalálhatóak a GPS-szel kapcsolatos egyszerûbb alkalmazások is, így kétféleképp is megjelenhetnek az észlelt mûholdak, és a szélességi-, illetve a hosszúsági fokokat is könnyedén leolvashatjuk. Mindemellett kültéren a telefon nem kiált sûrûn konnektorért, a lítiumion akkumulátora a szokványosnál nagyobb, 1500 mAh kapacitású.

Mind a három ajtó nyitva

Megéri? Jó az ár?

A Nokia 6650 listaára 69 ezer forint, de a magasabb árú készülékeknél megszokott, jól bevált részletfizetéses, hûségszerzõdéssel egybekötött akcióban is kapható, akár 13940 forintos kezdõrészlet befizetése mellett. A T-Mobile a készüléket két év hûség mellett már 43980 forintért is odaadja, ha egyösszegben egyenlítjük ki a vételárat és két évig a havi 80 megabájtos adatcsomagot is igénybe vesszük -- beépített GPS-vevõt tartalmazó mobilt ennyiért nem árulnak máshol.

A készülék ára versenyképes, de ha a helymeghatározás helyett inkább a gyors internetkapcsolat kelti fel az érdeklõdésünket, a szintén 3,6 Mb/s sebességû HSDPA modullal ellátott, a Nokia 6650-re hasonlító Motorola V3xx ellenfél nélküli, verhetetlen ajánlat: feltöltõkártyás konstrukcióban, ráadásul hûségszerzõdés aláírása nélkül, kevesebb mint húszezer forintért a birtokunkba kerülhet szintén a T-Mobile-tól. Igaz, navigálni nem tud, és nem is okostelefon.

A Nokia 6650-et a T-Mobile adta kölcsön, köszönjük!