A Samsung bejelentette a médialejátszó-fényképezõgép sorozatának új tagját

A Samsung sikeres NV fényképezõgép-sorozata most újabb taggal bõvült, az igen figyelemreméltó NV9 modellel. Az újdonság rejtett optikája ötszörös közelítésre képes, képérzékelõje pedig tíz megapixeles képeket készít. Ahogy az NV3 és a közvetlen elõd NV4 is (zavaros számozás: az NV3, NV7 OPS és az NV10 egyidõben jelent meg), úgy az NV9 is képes MP3-állományok és filmek lejátszására.



A Samsung pár éve szépen belehúzott, a piaci jelenléthez éppen elegendõ minõség már a múlté, a korábbi fényképezõk tessék-lássék jellegtelenségébõl mára egy-két géposztály esetében kategóriahúzó modell is kerekedett. Az NV9 is ilyen fényképezõ lehet, a tíz megapixeles képérzékelõ és az ötszörös zoomoptika már nem a legfontosabb két sor a mûszaki adatokat tartalmazó listában.

Samsung NV9

Az NV9 nem csak fényképezõgépként használható, hanem hordozható médialejátszóként is, MP3-állományokkal éppúgy elboldogul, mint az MPEG4 kódolású filmekkel. A fotózás tekintetében is teljes a luxus, az arcfelismerõ autofókusz a mosolyt éppúgy érzékeli, mint a véletlen pislogást. A vörösszem-hatás csökkentésére szolgáló vakuüzemmódhoz a kép elkészülte után csatlakozik a szoftveres vörösszem eltávolító is, amely az exponálás után közvetlenül, akár az elkészült képet az SD/SDHC kártyáról visszajátszva léphet mûködésbe. A fényképezõgép az érzékenységet akár ISO 3200-as értékre is állíthatja.


Az NV9 kézi beállíthatóságot nem, azonban teljes automata üzemmódot és sokoldalú témmaautomatikát kínál használójának. A teljesen kezdõk kedvére a fotósegéd lehet, mely lépésrõl-lépésre vezeti végig a tulajdonost a fotós fogásokon a 2,7 hüvelykes kijelzõn. A véletlenül letörölt képek a windowsos lomtárhoz hasonlóan az NV9-ben is visszaállíthatók.

Samsung NV9

A 95x60x21 milliméteres Samsung NV9 lítiumion akkumulátorból nyeri a mûködéshez szükséges energiát, mely a fényképezõgépben tölthetõ, a mellékelt töltõegységgel, vagy egy közönséges USB kábellel is. A készülék igen hasznos újítása, hogy a telep állapotát és a memóriakártyán fennmaradó helyet a gépház tetején "analóg" mûszerekkel jelzi. A fémvázas gép a tudásához képest nem lesz túlzottan drága, 230 eurós ár környékén fekete, rózsaszín és ezüst színekben vásárolható meg agusztustól.