Az Olympus bemutatta E-520 tükörreflexes fényképezõgépét

Az Olympus a közelmúltban frissítette belépõszintû fényképezõgépeinek sorát az E-420 modellel, most a középkategóriás sorozat frissült az E-520 gépvázzal, amelyet júniustól többféle kitben is meg lehet majd vásárolni.



Az Olympus középkategóriás tükörreflexes fényképezõgép-sorozatát újítja meg a ma bejelentett E520-szal, amely az E-510 elõdhöz képest számos ponton frissült. A legjelentõsebb különbség az autofókusz üzemmódon érhetõ tetten, a korábbi fáziseltérésen alapuló változat mellé pluszként telepítették a 11 fókuszpontos, kontrasztérzékelésen alapuló módot is, amely lehetõvé teszi, hogy a gép felcsapott tükör mellett is tudjon élességet állítani az élõkép üzemmód használatakor. A hagyományos, fáziskülönbségen alapuló megoldás -- akár folyamatos autofókusz üzemmóddal -- továbbra is három fókuszpont közül választhat, természetesen csak abban az esetben, ha az átnézeti keresõn keresztül komponálunk.


Az E-520 négyharmados optikákat fogad, amelyeknek rajzolata tíz megapixeles Live MOS érzékelõre vetül, ennek tisztaságára ultrahangos portalanító ügyel. A képérzékelõ szenzoreltolás elvén alapuló rázkódásvédelme három üzemmóddal jár a felhasználó kedvében, a függõleges és vízszintes védelem együttesen és külön-külön is kiválasztható. A TruePic III képfeldolgozó áramkör sebességét jól szemlélteti a sorozatfelvételi üzemmódban másodpercenként elkészülõ három és fél képkocka. A gépváz lehetõséget ad a beépített vakun kívül a külsõ megoldások vezeték nélküli vezérlésére is.



Az E-520 az érzékenységet ISO 100 és 1600 között engedi állítani, a fehéregyensúly változtatásához egyetlen gomb megnyomása is elegendõ. A beállításokkal nem szívesen bíbelõdõk használhatják a témaautomatika-üzemmódot is, mely nem kevesebb mint 32 különbözõ fotózási körülményt fedhet le. Az E-520 kényelmi extrái között megtalálható az arcérzékelés, amely lassan megveti a lábát a tükörreflexes gépvázakban is a kompaktok után. Az élõkép-üzemmód és az egyéb beállítások a hátoldali, fixen beépített 2,7 hüvelykes kijelzõn követhetõk nyomon, amely 230 ezer képpontot jelenít meg.

Az újdonság fogyasztása nem emelkedett, a CIPA szabvány szerinti méréskor teljesíti az E-510 elõd 550 képkockáját egyetlen akkufeltöltéssel. A gépváz 940 dolláros áron vásárolható meg júniustól, de az optika nélküli csomag mellett három különbözõ kit is a polcokra kerül, melyek közül a 14-42 milliméteres objektívvel egyesített kiszerelésért 1035 dollárt, a 14-42 milliméteres és 40-150 milliméteres kétoptikás készletért 1230 dollárt, végül a 14-42 milliméteres és 70-300 milliméteres optikákkal csomagolt kitért közel 1500 dollárt kell majd fizetni. A hazai forgalmazás is a nyáron kezdõdik, az árak egyelõre ismeretlenek.