Érkezõben a Pentax tíz megapixeles vízálló fényképezõgépe

A Pentax bejelentette tíz megapixeles Optio W60 vízálló fényképezõgépét, melyet az Olympus hasonló megoldásának ellenlábasaként dob majd nyár közepétõl piacra.



A nyaralások során a rejtett, ötszörös közelítésre alkalmas optikával ellátott Optio W60 békalábbal és légzõpipával felfedezni indulók kedvence lehet, azonban vízzel szembeni ellenállóképessége nem lesz elegendõ a palackkal merülõ profiknak, mert a W60 "mindössze" négy méterig garantálja a hibamentes víz alatti üzemet. A fényképezõ SD/SDHC kártyákra menti a képeket amelyekre természetesen felszíni témák is kerülhetnek.


 A vízálló (ezáltal porvédett is) kialakítás miatt a gépre nem kell túlzottan ügyelni, szemerkélõ esõben, havazáskor, vagy akár viharban is nyugodt szívvel használató, ellentétben a hétköznapi modellekkel, amelyeket ilyenkor célszerû nem elõvenni. A tíz megapixeles készülék optikája széleslátószögû, az ötszörös optikai közelítés kisfilmes rendszerre átszámítva 28 milliméterrõl indul, közepes F3,5 fényerõrõl, amelyet a két képet összeillesztõ ultraszéles fényképezési mód tolhat ki 21 milliméterig, természetesen digitális utómunkával. A fényképezõgép hátoldali kijelzõje 2,5 hüvelykes, az ISO érzékenység pedig egyészen 6400-as értékig állítható.



Az 1280x720 képpontos moziüzemmódot, arcfelismerést és mosolyidõzítést is kínáló Optio W60 nem csak a vízzel, hanem az alacsony hõmérséklettel szemben is ellenálló, használni akár -10 Celsius fokos környezetben is lehet. A fényképezõgép sajnos sok nyaraló számára késõn, csak júliusban kerül piacra, 330 dolláros áron. Az összehasonlítás kedvéért a szintén tíz megapixeles képeket készítõ Olympus Stylus 1030 SW 400 dollárért tíz méterig kínálja a víz alatti fényképezés lehetõségét.