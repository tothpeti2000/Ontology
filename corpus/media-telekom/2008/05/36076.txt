Több millió MP3 zeneszám közül válogathatunk a Napsterben

Másolásvédelem nélkül, ma már szinte mosógéppel és mikrohullámú sütõvel is meghallgatható MP3 formátumban kínálja körülbelül 6 millió zeneszámát az egykor szebb napokat is megélt Napster. A cég szerint ez legalább 50 százalékkal több dal, mint amit bármelyik MP3-at is biztosító zenebolt nyújt az interneten.



A Napster boltjában megtalálható dalok kiváló minõségûek, jellemzõen 256 kilobit/s-os kódolásúak, az albumokhoz pedig nagyfelbontású borítókép is tartozik. A másolásvédelem nélküli számok darabja 99 dollárcentbe, az albumok többsége pedig 9,99 dollárba kerül. A Napster ezt az opciót egyelõre csak az Egyesült Államokbeli vásárlóknak kínálja, reméljük ez a korlátozás hamarosan megszûnik majd.

Az MP3 formátum "újrafelfedezése" szinte törvényszerû, ezek a dalok ugyanis korlátozás nélkül használhatók, teljesen szabadságot, szabad kezet adva a vásárlóknak. Az MP3 formátumot minden zenelejátszó kivétel nélkül támogatja, nem szólva a mobiltelefonokról és más hordozható készülékekrõl, míg a másolsávédelemmel, vagy jogkezelõ technológiákkal ellátott dalokról mindez nem mondható el.


A Napster állítása szerint az elsõ online zenebolttá vált, mely teljes katalógusát elérhetõvé tette MP3 formátumban, mások, mint például az iTunes is csak egyes dalokat és albumokat, vagy kiadók kínálatát biztosítják ebben a formátumban, ráadásul jelentõs felárért. Az állománycserélõbõl legális zenebolttá átalakult Napster fõleg elõfizetéses zeneszolgáltatásáról volt eddig híres, akár már havi 13 dollárért elérhetõ teljes kínálata.



A másolásvédelem nélküli dalok teljesen a birtokunkba kerülnek, ellentétben a jogkezelõ technológiákkal védett dalokkal: a Microsoft nemrég úgy döntött, hogy a nyár végén leállítja megszûnt MSN Music zeneboltjának azonosítást végzõ szervereit, ezzel a lépéssel azonban számos korábban ott zenét vásárló ügyfelet elfogadhatatlan helyzetbe hoz. A megvásárolt dalokat ugyanis ezt követõen nem lehet majd "újraaktiválni", meghallgatni, digitális szemétté, hulladékká válnak.