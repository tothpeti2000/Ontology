Alaposan átrendezi Kína saját mobilpiacát

Alaposan átrendezi saját mobilpiacát Kína: a kormány utasította a legnagyobb vezetékes szolgáltató China Telecomot, hogy vásárolja fel az Unicom 5,1 milliárd dollárt érõ CDMA hálózatát. A lépéssel a harmadik generációs szolgáltatások beindítását készítik elõ: az ország három 3G-licencet bocsát majd ki.



A harmadik generációs licencek kiadása jó hír a mobilhálózati berendezések és mobilkészülékek gyártói számára. Az 1,3 milliárdnyi potenciális 3G mobilvásárlóval rendelkezõ piacon sokáig kétséges volt, ad-e a kormány egyáltalán engedélyt 3G-s hálózat indítására, kiírja-e az ehhez szükséges tendereket. Kína a jelek szerint letett saját hálózat fejlesztésérõl és a 3G platformot választotta.


Az óriási ország 3G-hálózatának építése azonban még évekbe tellhet, a három licencen várhatóan három országos szolgáltató indíthatja majd el fejlett mobilszolgáltatásait. Jelenleg a kínai piacot két mobilszolgáltató uralja, a China Mobile, mely GSM-et használ, illetve a második Unicom, mely CDMA hálózatot üzemeltet. Az Unicom a CDMA hálózat átadását követõen saját 3G-hálózatot épít majd ki.



Elemzõk szerint az újrastruktúrálódó, végre egy technológia mellett lándzsát törõ kínai piac több éves spekulációknak és várakozásnak vet véget, az idõtényezõ azonban továbbra is kérdés, egyelõre nem tudni mikor írják ki a 3G-tendereket, illetve mikor indul meg a hálózatok telepítése, majd a kereskedelmi szolgáltatás.