Elõfizetõk nélkül a TVnet?

A TVnet elõszerzõdést kötött a TvNetWorkkel több mint 5 ezer internetelõfizetõ, valamint DSLAM-eszközök eladásáról, a vételárat a felek 353 millió forintban határozták meg -- adta hírül a Portfolio.hu. A vételárat a TvNetWork saját forrásból fedezi.




 A TVnet ADSL-ügyfeleit már korábban elvitte az Externet, a mostani tranzakció a cég saját hálózatát használó hurokátengedéses ("ADSL 3G") ügyfelekre vonatkozik. Lapunk érdeklõdésére Csizmadia Csaba, a TVnet marketing- és stratégiai igazgatója elmondta, a tárgyalások jelenleg is folynak a TvNetWorkkel, azok lezártáig nem kívánja kommentálni a hírt. Azt azonban még hozzátette, az egyeztetések végkimenetele nem feltétlen az lesz, ami "a sajtóban kering".

Amint arról lapunk is beszámolt, a TVnet tavaly õsszel hozott tetõ alá egy megállapodást arról, hogy a Magyar Telekom területén élõ elõfizetõi részére márciustól az Externet nyújtja az ADSL-szolgáltatást. A mintegy 400 millió forintos tranzakció 10 ezer ügyfelet érintett. Csizmadia Csaba akkor azzal indokolta a lépést, hogy a TVnet a lényegesen magasabb nyereségtartalom miatt a hurokátengedéses szolgáltatásra kíván fókuszálni, amelyet saját hálózatán nyújt az elõfizetõknek. A mostani megállapodás alapján úgy tûnik, a pletykákban többször is fizetésképtelenség hírébe hozott cég ezzel is felhagy, és teljesen kiszáll az internetszolgáltatói piacról.

Véleménye van?
Szóljon hozzá a fórumban
írjon szerkesztõségünknek!