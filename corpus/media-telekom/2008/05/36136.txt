Symbianos okostelefon Safari böngészõvel

A Samsung bejelentette L870 okostelefonját. A mobil Symbian V9.3  operációs rendszerének Series 60 felületén az Apple Safari böngészõje fut, elsõként más gyártó termékében.



A szétcsúsztatható Samsung L870 letisztult fém burkolata 13,5 milliméter vékony, mely alá 3,6 Mb/s sebességû HSDPA modul is került. Az ezáltal forgalmazott adatok az iPhone-ban látható Safari böngészõn jelenhetnek meg. A Symbian operációs rendszerre elérhetõ több mint 6000 alkalmazáshoz a gyártó is hozzátesz, a készülékben saját feladatkezelõ, teendõlista és a személyes adatkezelõ alkalmazásokhoz tartozó fõképernyõ található.


 A készülék fõkijelzõje 2,4 hüvelykes, rajta 240x320 képpont jelenhet meg 16 millió színben. A multimédiás alkalmazások nem merülnek ki az MP3, AAC, AAC+, RA, AMR és WMA formátumot ismerõ zenékkel és H.263, MPEG4, RealVideo és WMV videoállományokkal elboldoguló médialejátszóban, emellé FM-rádió is került. A készülék-készülék közötti kommunikáció Bluetooth 2.0 EDR és USB 2.0 kapcsolaton keresztül is megvalósítható.



A 103,5x50,5x13,5 milliméteres Samsung L870 száz megabájt belsõ memóriával rendelkezik, amelyet MicroSD kártyákkal lehet bõvíteni. Ezekre a tárterületekre a hátoldal három megapixeles fényképezõgépe által készített fotók is kerülhetnek. Az L870 árával kapcsolatban csak találgathatnánk, konkrétum nem hangzott el ezzel kapcsolatban, de annyi kiderült, hogy augusztustól várható az európai szolgáltatók kínálatában.