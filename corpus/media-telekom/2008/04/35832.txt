Újabb, Wi-Fi adapterrel ellátott Panasonic fényképezõgép érkezik

A Panasonic 450 dolláros áron tette elérhetõvé legújabb, a TZ5 utazó-zoomos fényképezõgépének technikai jellemzõin osztozó TZ50 fényképezõgépét, amely vezeték nélküli hálózatokon képes az elkészült képeket megosztani.



A megapixel-versengés már csak pislákol a korábbi lángolás helyett, a gyártók felbontás növelése helyett inkább extra funkciókkal próbálják megnyerni a vásárlókat. A kilenc megapixeles TZ5 most kiegészült vezeték nélküli hálózati csatolóval is: az ezt az adaptert tartalmazó TZ50 -- amelynek egyéb jellemzõi megegyeznek a TZ5-tel -- egy éves ingyenes T-Mobile hozzáféréssel kerül a boltok polcaira a jövõ hónaptól. A Panasonic Lumix TZ50-et egyelõre az amerikai T-Mobile vezeték nélküli hálózatára hangolták, melyen keresztül a képek elkészültük után azonnal továbbíthatók az internetes képmegosztó portálok által biztosított tárhelyekre, mint amilyen a Google Picasa, vagy a Flickr. A szolgáltatás ugyan nem ingyenes, de a fényképezõgép árába egy évnyi használatot beépítettek, amely az elsõ feltöltés dátumával indul, de ennek legkésõbb 2009. augusztus 31-ig meg kell történnie.




 A TZ50-hez a Wi-Fi adaptert nem tartalmazó TZ5 adja az alapokat, ami kilenc megapixeles, optikája pedig a többi Panasonic modellnél látható irány szerint a korábbi átlagnál szélesebb látószögrõl, 28 milliméterrõl indítja a tízszeres optikai zoomot, természetesen rázkódásvédelemmel kiegészítve. Mindkét modell alkalmas az arcok felismerésére és automatikusan is képesek a témaautomatika pontjai közül választani a fotózási körülmények kiértékelése után.

Az adatátviteli lehetõségek fényképezõgépekbe történõ telepítése nem elõször valósul meg a Panasonic új fényképezõgépével. Számos példát láthatunk erre, amelyek közül kiemelhetjük a napokban bemutatott Nikon S52c WLAN-modullal szerelt kompaktot, vagy a vékony, 7 megapixeles Samsung VLUU i70-et, amely HSDPA-modullal köti össze a fényképezõgép memóriakártyáját és a webes tárhelyet. A Panasonic termékei között is fellelhetünk ilyet: már 1999 nyarán kínált a gyártó olyan terméket, amely két Compact Flash kártyahellyel rendelkezett, amelyekbõl az egyikbe a memóriakártya, a másikba pedig egy 56,6 kbps-es modem volt csúsztatható. Akkoriban a PV-DC2590 1,3 megapixeles képeket készített.