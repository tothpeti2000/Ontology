Piacon az elsõ gyors feltöltésre is alkalmas, HSUPA-s mobil

A Samsung tegnap jelentette be új mobiltelefonját, melynek segítségével az arra alkalmas mobilhálózatokon nagyobb sebességgel tölthetünk fel adatokat az internetre. A HSUPA-kompatibilis készülék a távolkeleti divat szerinti elcsúsztatható házban tálalja elsõként a mobilok között a szélvészgyors feltöltést.



A Samsung SCH-M470 azon kevés mobil megoldások egyike (ezeken belül pedig az elsõ mobiltelefon), amely képes a HSUPA (High Speed Upload Packet Access) adatátvitelre. A készülék akár 2 megabitnyi információ feltöltésére is alkalmas másodpecenként. A Samsung külön kitért a bejelentés során arra, hogy a készülékkel készített videoállományok feltöltése így kevesebb mint ötödannyi idõ alatt megtörténhet, mint egy letöltésre optimalizált HSDPA adatátviteli képességgel rendelkezõ mobil esetében.


Az M470 vezeték nélküli hálózatra is csatlakoztatható, így nem feltétlenül kell a mobil szélessávú internetelérésre felkészített földrajzi helyekre szorítkozni, ha a felhasználó által készített tartalmak feltöltésérõl van szó. A Bluetooth-adapterrel is felszerelt telefon két megapixeles, a fenti sorokból következõen videofelvételre is alkalmas kamerát is kapott, az elkészült anyagok az egyéb multimédiás tartalmakkal együtt MicroSD kártyára kerülhetnek, az ezt fogadó kártyahely a készülékházon megtalálható.



Az SCH-M470 legelõször Koreában kapható meg az ország legerõsebb mobilszolgáltatójánál az SK Telecomnál -- aki a HSUPA adatátviteli lehetõséget 84 városra terjeszti ki az év végéig -- nagyjából 615 dollárnyi összegért. A Gartner piacelemzõ cég legutóbbi adatai szerint szerint 2008-ban a HSUPA piac 77 millió, 2009-ben 280 millió, 2010-ben pedig 610 millió felhasználóval és készülékkel bír majd.