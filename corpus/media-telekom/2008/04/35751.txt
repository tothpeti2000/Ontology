Újabb Black Label mobiltelefon-sorozat közeleg az LG-tõl

Az LG bejelentette, hogy hamarosan bemutatja harmadik Black Label készüléksorozatát, amelytõl a Chocolate, de legfõképp a Shine sorozathoz mérhetõ sikereket remél. A sort alkotó elsõ mobil április 24-én mutatkozik be, addig pár adaton kívül még a nevét sem ismerhetjük.



Az LG április 24-én rántja le a leplet a harmadik Black Label készüléksorozatáról, amelynek elsõ tagja a gyártó állítása szerint az összes élvonalbeli mobiltechnológiát tartalmazni fogja. A gyártó a szénszálas anyagokból és edzett üvegbõl készült újdonság nevét még nem ismertette, meghagyta azt a bemutatóra. Annyit azonban már tudhatunk, hogy a még névtelen telefon LED-vakuval kiegészített öt megapixeles kamerát fog tartalmazni.


Az LG újdonsága az LG által közzétett fotók alapján nagy valószínûséggel szoros rokonságban áll majd az idei CeBIT-en bemutatkozó KF750 elcsúsztatható mobillal, melynek jellemzõi között megtalálható a MicroSD kártyákkal bõvíthetõ 160 megabájt belsõ memória, az érintésérzékeny 240x320 pixeles kijelzõ, mely a telefon nyitott állapotában további funkciógombokat is megjeleníthet.



A készülék a legvékonyabb öt megapixeles fotómodult tartalmazó telefon lesz, ami egyben azt is jelenti, hogy a jelenlegi csúcstartónál, a 14,9 milliméteres Samsung G600-nál is vékonyabbnak kell lennie. Az április 24-én Londonban megrendezésre kerülõ bemutatkozás után elõször az európai piacokon lesz elérhetõ, melyeket rövid késéssel természetesen a többi is követ majd.