Az IVSZ is tiltakozik az &quot;internetadó&quot; miatt, a mobilszolgáltatóknak sem tetszik az ötlet

Az Informatikai Vállalkozások szövetsége is éles hangú közleményben bírálta a kulturális járulék kivetését a WAP- és MMS-, valamint az internetszolgáltatásra. Az IVSZ szerint az intézkedés ellentétben áll az információs társadalom építésére tett erõfeszítésekkel. A szervezet azt is aggályosnak tartja, hogy a témakörben nem történtek széles körû egyeztetések, ahol a szakmai szervezetek kifejthették volna véleményüket.



IVSZ: ne növeljék tovább az adóterheket!

Amint arról tegnap beszámoltunk, az április 4-én a parlament elé terjesztett T/5395. számú törvényjavaslat szerint hamarosan 0,8 százalékos kulturális járulék terheli majd többek között a WAP- és MMS-szolgáltatást, és az internetszolgáltatást is. Ezt a költséget a szolgáltatók minden bizonnyal a fogyasztókra hárítják majd át, ami áremelkedéshez vezet.


Az IVSZ elnöke szerint a tervezett adónem kivetése az internet-hozzáférési szolgáltatások vonatkozásában ütközik az információs társadalom fejlesztési stratégiával és annak céljaival, ezért a szervezet tiltakozik annak bevezetése ellen. "Senkinek nem lehet az érdeke, hogy egy húzóágazatból visszahúzó ágazatot csináljon" -- mondta Keresztesi János.

"A magyar GDP csaknem 10 százalékát produkáló infokommunikációs szektor adóterheinek további növelése különösen érthetetlen abban  helyzetben, amikor a szektor euróban mért növekedési rátája tavaly az egyik legkisebb volt Európában" -- áll az IVSZ állásfoglalásában. "Az iparág -- a tudásintenzív szektorok egyikeként -- a nehéz helyzetben lévõ magyar gazdaság egyik kitörési pontja, a növekedés motorja lehetne. Ehhez azonban nem a már most is túlzott terhek növelésére, hanem -- egyebek mellett --  átgondolt, célzott támogatásokra és dinamizáló hatású adórendszerre van szükség."

A mobilszolgáltatóknak sem tetszik

A lapunk által megszólaltatott mobilszolgáltatók is nemtetszésüknek adtak hangot a javaslattal kapcsolatban. A Vodafone-nál a HWSW-t úgy tájékoztatták, semmilyen érdemi egyeztetés nem elõzte meg a lépést, a cégeket egyszerûen csak tájékoztatták a kialakult helyzetrõl. "Aggodalommal tölt el a kezdeményezés, mert ellentétes azon törekvésünkkel, hogy minél több emberhez jusson el az internet, a mobiltechnológia, a plusz teher ugyanis forrásokat vonhat el pl. a fejlesztésektõl illetve szûkítheti árcsökkentési mozgásterünket" -- mondták el a cég sajtóosztályán. Egyelõre még nem tudni, áthárítják-e a fogyasztókra a járulékot.

"A Pannon nem ért egyet a kisadók bevezetésével a távközlési szolgálatatások tekintetében" -- mondta el a HWSW-nek Majorosi Emese, a második legnagyobb hazai mobilszolgáltató sajtó- és információs igazgatója. "Az internet és a kommunikáció elengedhetetlen része és feltétele a gazdaság fejlõdésének, különösen a vidéki területeken. A távközlési szolgáltatások megadóztatása csökkenti a hozzáférés lehetõségét, ami a fejlõdés ellen hathat. A Pannon a Miniszterelnök Úr decemberi és feb. 26-i programjával ért egyet, ahol a miniszterelnök kijelentette, hogy ezeket a kis adókat meg kell szüntetni."