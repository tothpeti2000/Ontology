Márciusra csökkent a valóban forgalmazó hazai SIM-kártyák száma

2008 elsõ három hónapjában több mint 200 ezerrel, ezen belül márciusban 67 ezerrel 11 millió 232 ezerre nõtt a három hazai mobilszolgáltató ügyfeleinek összesített száma. A 111,8 százalékos penetráció 11,9 százalékkal magasabb, mint 2007 márciusának végén.



Az elõfizetõi szám, azaz a hónap utolsó napján hívás fogadására alkalmas (aktív) SIM-kártyák száma alapján március végére a Pannon piaci részesedése az elõzõ havi 35,39 százalékról 35,29 százalékra csökkent, a T-Mobile részesedése 43,80 százalékról 43,88 százalékra, a Vodafone részesedése pedig 20,80 százalékról 20,83 százalékra emelkedett.

Ennél sokkal érdekesebb azonban, hogy a forgalmazásban valóban résztvevõ, azaz az utolsó három hónapban hívást vagy SMS-t indító, illetve fogadó feltöltéses-elõfizetéses kártyák száma március végén 10 millió 140 ezer volt, ami az elõzõ hónaphoz képest ugyan hajszálnyi, de ezres csökkenést mutatott. Ez a szám 2007 végéhez képest 10 ezres, 2007 márciusához képest pedig közel 776 ezres növekedést jelent.


A forgalmazásban résztvevõ ügyfelek száma alapján kicsit másképpen mozgott a piac, láthatóan a Pannon és a Vodafone ügyfelei "felejtették el" használni kártyáikat, ezen szám alapján a Pannon piaci része a februári 33,62 százalékról 33,54 százalékra, a Vodafone részesedése pedig 21,55 százalékról 21,54 százalékra csökkent, míg a T-Mobile-é 44,83 százalékról 44,91 százalékra nõtt.

Az aktív kártyaszámon belül 2008 eddig eltelt idõszakában folytatódott a havi elõfizetéssel, utólagos fizetéssel igénybevett SIM-kártyák részesedésének lassú növekedése. Március végén az ügyfeleknek már "csak" 62 százaléka használt pre-paid kártyát, míg 2007 március végén ez az arány 63,6 százalékos volt. Az úgynevezett feltöltõkártyák részesedése 2003 elsõ negyedévében volt a legmagasabb, akkor aránya a teljes ügyfélszámon belül 78,82 százalékos volt.