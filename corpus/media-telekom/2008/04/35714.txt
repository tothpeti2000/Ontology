Csendes hónap volt a február a mobilszolgáltatók számára

A Nemzeti Hírközlési Hatóság legfrissebb jelentése szerint februárban újabb 66 ezerrel 11 millió 165 ezerre nõtt a három magyarországi mobilszolgáltató összesített ügyfeleinek száma. A hónap végén így 100 fõre átlagban 111,1 elõfizetés jutott.



Az elõfizetõi szám, azaz a hónap utolsó napján hívás fogadására alkalmas SIM-kártyák összesített, a prepaid kártyákkal némileg torzított száma alapján februárban a Pannon piaci részesedése az elõzõ havi 35,44 százalékról 35,39 százalékra csökkent, a T-Mobile részesedése maradt 43,80 százalékos, a Vodafone részesedése pedig 20,77 százalékról 20,80 százalékra emelkedett.


A forgalmazásban résztvevõ, azaz az utolsó három hónapban hívást, vagy SMS-t indító, illetve fogadó feltöltéses, valamint az elõfizetéses kártyák száma február végén 10 millió 141 ezer volt, ami az elõzõ hónaphoz képest több mint 6 ezres növekedést jelent.



A forgalmazásban résztvevõ ügyfelek száma alapján a Pannon piaci része a januári 33,65 százalékról 33,62 százalékra, a T-Mobile-é 44,93 százalékról 44,83 százalékra csökkent, a Vodafone viszont 21,42 százalékról 21,55 százalékra növelte részesedését. A három mobilszolgáltató ügyfelei 2008 második hónapjában 5 139 számot hordoztak.