Általános megdöbbenést keltett a piacon az &quot;internetadó&quot;

Egy törvényjavaslat szerint hamarosan 0,8 százalékos kulturális járulék terheli majd többek között a WAP- és MMS-szolgáltatást, és az internetszolgáltatást is. Úgy tudjuk, az uniós irányelvekkel homlokegyenest szembemenõ lépés elõtt az érintett szolgáltatókkal senki sem egyeztetett. Az erõszakos videojátékokat 25 százalékos járulékkal terhelnék.



Jön az internetadó?

Az indoklás szerint azért van szükség a Nemzeti Kulturális Alapot duzzasztó járulék bevezetésére az említett területeken, mert "az adott termék vagy szolgáltatás számottevõ kulturális tartalommal bír". Piaci szereplõk becslése szerint ma Magyarországon az internetszolgáltatás átlagos fedezettartalma 10-15 százalék. A 0,8 százalékos járulékot a szolgáltatóknak kell befizetnie a Nemzeti Kulturális Alapba, ami azt jelenti, hogy elbúcsúzhatnak a profitjuk 6-8 százalékától, hacsak nem hárítják át a járulékot a vevõkre amelynek az eredménye drágább internetszolgáltatás lenne.


 A mobilszolgáltatók (és ügyfeleik) járnak a legrosszabbul. A hazai mobilszolgáltatók mindegyike internetszolgáltató is egyben, az NHH adatai szerint a hazai szélessávú elõfizetõk több mint tíz százaléka mobilon kapcsolódik a világhálóra, ez több mint 200 ezer elõfizetést jelent. A mobilszolgáltatóknak emellett az MMS- és WAP-szolgáltatásból származó bevételük 0,8 százalékát is be kell fizetniük a Nemzeti Kulturális Alapba a törvénytervezet szerint.



Nem értik

A lapunkak nyilatkozó internetszolgáltatók szerint a lépést semmiféle egyeztetés nem elõzte meg a kormányzat részérõl. Az alternatív távközlési szolgáltatókat tömörítõ ATSzE (Alternatív Távközlési Szolgáltatók Egyesülete) szerint a törvényjavaslat éles ellentétben áll az információs társadalom kiszélesítésével kapcsolatos kormányzati erõfeszítésekkel. Az egyesület becslései szerint a járulék évi 600 millió forint elõre nem tervezett kiadást jelent az internetszolgáltatók számára, amelyet azok kénytelenek továbbhárítani ügyfeleikre, így a teljes hazai internet piacon áremelkedést generálhat.

 "Az internet szolgáltatásra kivetett kulturális járulék nem támogatja a digitális írástudatlanság felszámolására tett törekvéseket" -- mondta Szathmári Géza, az ATSzE elnöke, a GTS-Datanet vezetõje. "Az internet hozzáférés szolgáltatásra kirótt adó ismeretlen az EU tagországokban, ráadásul ellentétes az uniós célkitûzéssel, ami növekvõ internet penetrációt irányoz elõ" -- mondta hozzá Orbán Miklós, az ATSzE társelnöke, a BT Limited Magyarországi Fióktelepének regionális szabályozási igazgatója."