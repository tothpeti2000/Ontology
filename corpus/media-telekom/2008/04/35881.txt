A BenQ három új fényképezõgéppel lepte meg a piacot

A BenQ tegnap három új kompakt fényképezõgépet mutatott be, amelyek közül kettõ stílusos, bõrhatású borítást is felvonultató gépházban kínálja a ma elvárható képminõséget és extrákat. Az újdonságok áprilisban kerülnek piacra, eddig nem ismertetett árakon.



A háromszoros közelítésre alkalmas optikával felszerelt BenQ DC C750, DC C850, valamint a DC E800 egyaránt a klasszikus építési módot követi. A C750 és C850 egymástól csak pár dologban tér el, ezek között elsõ helyen szerepel a felbontás, míg az elsõ hét, addig utóbbi nyolc megapixeles képeket menthet az SD/SDHC kártyákra, vagy a minimális 16 megabájt belsõ memóriára. A C750 hátoldalán 2,5 hüvelykes kijelzõ található, melyen 150 ezer képpont alkotja a megjelenõ képet. Ezzel szemben a C850 2,7 hüvelykes, 230 ezer képpontos kijelzõjén sokkal finomabban látható a menü, illetve az elkészült fotók.


A két készülék közös jellemzõje a ceruzaelemek, vagy az ezeket kiváltó AA akkumulátorok alkalmazása, a 93,2x62,2x25,1 milliméteres méret és a 140 grammos tömeg. Az optikai zoom használatát is megengedõ moziüzemmódban másodpercenként legfeljebb 30 darab 720x400 pixeles képet képesek rögzíteni. A témautomatika korlátait feszegetõk kedvére a zár- és blende elõválasztás, illetve a teljes kontrollt adó kézi üzemmódok lehetnek. Az arcfelismerõ, mosolyra exponáló autofókusz mindkét fényképezõgép szolgáltatásai között szerepel.



A DC E800 a C-sorozatú gépeknél vékonyabb, 93x58x21,5 milliméteres burkolatban nyújtja a nyolc megapixeles felbontást és a Pentax optika által kínált háromszoros zoomátfogást. Az E800 SD/SDHC kártyákat fogad, belsõ memóriát illetõen nincs jól eleresztve, mindössze 10 megabájt használható a képek tárolására. A mozgókép üzemmód 640x480 képpont 30 képkockás felvételében merül ki, az autofókusz pedig a mai állapotoknak megfelelõen érzékeli az arcot (ezekbõl akár nyolcat is egyszerre) és mosolyidõzítéses is. Az áramellátásról lítiumion akku gondoskodik, mely a készüléken belül is tölthetõ az USB kábelen keresztül.