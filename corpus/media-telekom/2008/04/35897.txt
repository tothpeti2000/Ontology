Sokszorosára duzzadt a T-Mobile hálózatában az internetforgalom

Egy év alatt megháromszorozódott a T-Mobile mobilinternet-elõfizetõinek száma, de ennél sokkal nagyobb ütemben nõtt a hálózaton generált adatforgalom. A T-Mobile szélessávú hálózata már 143 városban, a lakosság 55 százaléka számára érhetõ el.



A T-Mobile közleménye szerint idén még nagyobb ütemben terjed majd a szélessávú mobilinternetet nyújtó 3/HSPA hálózat, tovább bõvítve a lakosságra vetített lefedettséget. Erre a lépésre szüksége is lesz a szolgáltatónak, hiszen "ellenfelei", a Pannon és a Vodafone is nagyszabású hálózatbõvítésbe kezdett. A Vodafone különösen gyorsan próbál felzárkózni ezen a téren egy kicsit korábban eszmélõ, egy kissé meglépõ riválisaihoz, harmadik szolgáltatóként szintén nemrég lépte át a 100-as településszámot.

A számítógépes internetezésre ajánlott internetcsomagokra elõfizetõ ügyfelek száma a T-Mobile-nál egy év leforgása alatt a háromszorosára növekedett, az ügyfelek jelentõs része pedig modernebb, gyorsabb HSDPA-letöltésre, vagy HSPA-feltöltésre képes modemmel rendelkezik. Ennek köszönhetõen az adatforgalom nem az ügyfelek számával arányosan emelkedett, tavaly márciushoz képest közel tizenhatszorosára nõtt.


A T-mobile szerint érezhetõ, hogy a mobil szélessávval kapcsolatosan sikerült eloszlatni a korábbi vezeték nélküli adatátvitellel (GPRS, EDGE) kapcsolatos kételyeket. A névlegesen 3,6-7,2 megabit/s-os -- a gyakorlatban 770 kilobit/s és 3,1 megabit/s közötti -- letöltési sebességhez gyors válaszidõ is párosul, mely a korábbi megoldás egyik gyenge pontja volt.



A rugalmasan használható netkapcsolat T-Mobile-nál -- ahogyan a másik két szolgáltatónál is -- folyamatosan akciósan vásárolható meg, például az 1, vagy 2 éves hûségnyilatkozatot vállaló elõfizetõk 3 hónapig havidíjmentesen barangolhatnak a világhálón, bárhol és bármikor.