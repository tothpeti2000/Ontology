Digitális tévétuner a Huawei új HSDPA-modemében

[Coolest Gadgets] Újabb HSDPA-modemmel bõvítette kínálatát a Huawei, mellyel már nem csak mobilinternetezhetünk, de akár digitális tévéadásokat is nézhetünk a noteszgépünkön. A szappantartóra hasonlító E510 USB-modem egyelõre ismeretlen idõpontban kerül a boltokba.



A Huawei modemjeit itthon a Pannon és a Vodafone kínálatában találhatjuk meg, a DVB-H szabványú digitális földfelszíni mobiladások vételére alkalmas modem azonban ilyen sugárzás, csomagok hiányában itthon egyelõre felesleges extra kiadást jelentene. A HSUPA-képes modemmel maximálisan 7,2 megabit/s-os sebességgel tölthetjük le és 2 megabit/s-os sebességgel küldhetjük el az adatokat, amennyiben a szolgáltatónk harmadik generációs hálózata képes erre.




Tavaly november óta DVB-H lett az európai mobiltévézés szabványa, így a Huawei multimédiás modemének európai változata nagy valószínûséggel ezt támogatja majd. Itthon sikeres pályáztatást követõen akár már év végén elindulhatnak az elsõ DVB-H csomagok, a mobilszolgáltatók az Antenna Hungáriával közösen már tesztelték a technológia lehetõségeit.