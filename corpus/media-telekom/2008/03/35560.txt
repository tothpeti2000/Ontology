Microsoft: az online disztribúció hamarosan leváltja a lemezeket - a Blu-ray nem érdekes

[Gamesindustry.biz/HWSW] A formátumháború nagyjából egy hónapja zárult a Sony és a Blu-ray totális gyõzelmével a Toshiba és a HD DVD felett, a Microsoft szerint ugyanakkor az egész kérdés érdektelen gyakorlatilag, ugyanis az online disztribúció sokkal hamarabb fog dominánssá válni, mint azt a legtöbben gondolnánk. 



Chris Lewis, az Xbox üzletért felelõs egyik Microsoft alelnöke a brit GamesInudstry.biz játékipari lapnak adott interjújában beszélt a Microsoft disztribúciós stratégiájáról, mely az online terjesztésre épül, szemben a hagyományos fizikai hordozókkal, mint amilyenek a lemezek, vagy korábban a kazetták voltak. Lewis úgy véli, az online terjesztés gyorsan átveszi a vezetõ szerepet.


"Úgy gondolom, nagyon rövid idõn belül bekövetkezik ez; az emberek így akarnak fogyasztani. Hamarosan nosztalgiával fogunk visszatekinteni a fényes korongokra, mint valami történelmi jelenségre", pont, ahogyan a bakelit lemezekre vagy a VHS-re, fogalmazot Lewis. Nem gyõzte hangsúlyozni, hogy nemcsak arról van szó, hogy a jövõ az leöltéseké, hanem hogy ez a jövõ sokkal közelebb van, mint bárki gondolná. "Ez a jövõbeli irány, és úgy gondolom, ez lesz a helyzet a következõ 12-18 hónapban".  

A Blu-ray gyõzelmét követõen felröppentek pletykák, melyek szerint vállalat párbeszédet folytat a Sonyval Blu-ray meghajtó integrálásáról az Xbox 360 konzolba. Ezt a vállalat kategorikusan cáfolta késõbb, és ismétcsak hangsúlyozta az Xbox online tartalmi felhozatalát. Lewis szerint a Blu-ray gyõzelme nincs kihatással a 360 piaci lendületére, és a jövõre nézve sokkal fontosabbak az Xbox Live letöltési rendszere. Egyes elemzõi vélemények szerint a Blu-ray gyõzelme mintegy 10 százalékkal dobhatja meg a Sony PlayStation 3 forgalmát.