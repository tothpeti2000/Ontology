Újabb részletek a Sony Ericsson elsõ windowsos okostelefonjáról

[inxperia] Újabb részletek láttak napvilágot a Sony Ericsson elsõ windowsos okostelefonjáról, az XPERIA X1-rõl. A teljes QWERTY billentyûzetû, Windows Mobile 6 operációs rendszert futtató telefonról a vállalat több dokumentációt tett közzé fejlesztõi oldalán. A Sony Ericsson kifejezetten webes és multimédiás célra fejleszti az XPERIA sorozatot, melynek elsõ tagja az X1.



A harmadik generációs, villámgyors feltöltésre alkalmas (HSUPA) mobil 3,2 megapixeles, autofókuszos kamerát és 400 megabájtnyi saját memóriát kapott, melyet meglepõ módon nem M2 memóriakártyával, hanem microSD-vel bõvíthetünk tovább. A készülék speciális grafikus felülettel is büszkélkedhet, melyrõl most többet is elárulnak a Sony Ericsson hivatalos dokumentumai.

Az XPERIA X1 speciális felülete panelekbõl épül fel, melybõl a Sony Ericsson panelen idõjárási, üzleti információk és világóra is helyet kap, de gyakran használt alkalmazásaink ikonjait is kipakolhatjuk ide. A Media Experience panelen a multimédiás lejátszóprogramok mellett navigációt is elérhetünk. A Slideshow panelen kiemelést kapnak a legutóbb rögzített videók és képek.


A Microsoft Today panel a Windows Mobile 6 operációs rendszer saját fõképernyõje lesz, a haszontalanságok között pedig egy 3D Fish panelt is találhatunk virtuális akváriummal. Az elõre telepített paneleket sajátokkal bõvíthetjük tovább.

Sony Ericsson XPERIA X1

Az XPERIA X1 telefon képes lesz DLNA-kompatiblis médiamegosztásra ActiveSyncen, vagy Wi-Fi-kapcsolaton keresztül, így akár kompatibilis asztali lejátszónkkal is a televízió képernyõjére varázsolhatjuk a telefonnal rögzített, 640 x 480 pixeles, MPEG4 kódolású videókat bármiféle kábelezés nélkül. Az internetet a Windows Mobile részeként kapott Internet Explorerrel böngészhetjük, fura módon a P-sorozatnál megszokott Opera Mobile nem lesz elõre telepítve. Az X1 a második félévtõl lesz kapható, egyelõre ismeretlen áron.