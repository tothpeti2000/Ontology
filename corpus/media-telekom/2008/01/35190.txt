Bérbe adott femtocellákkal növelhetnék a 3G-lefedettséget a mobilszolgáltatók

[BW] A Frost & Sullivan elõrejelzése szerint 2011-ben már 39 millióan üzemeltetnek úgynevezett femtocellákat, azaz helyi kis mobiltornyokat otthonaikban, mellyel jelentõsen javíthatják a mobilhálózati lefedettséget, illetve jó eséllyel csökkenthetik mobilszámlájukat. A legfrissebb elemzések szerint a mobilszolgáltatók bérbe adják majd ezeket a készülékeket, ugyanis lassabban csökken az áruk a vártnál.



A femtocellák lényegében helyi mobilcellák, mely egy helyi lefedettséget nyújtó mobil adótoronyként üzemelnek. A helyi, harmadik generációs, fejlett mobil adatátviteli szolgáltatásokat, mint például a HSPA-t támogató mobilcellához kapcsolódhatnak majd hétköznapi mobileszközeink, mobiltelefonunk, noteszgépbe helyezett adatkártyánk -- ezzel akár a Wi-Fi-t is kiváltva.

A helyi cellát létrehozó berendezés kapcsolódhat szélessávú internetünkre is, így új lehetõségek nyílnak meg a kommunikáció terén. Az internetkapcsolaton keresztül olcsóbb telefonálást is nyújthatnak a szolgáltatók, hazaérkezve mobiltelefonunkkal az otthoni mobilcellára csatlakozva és VoIP-technológiát igénybe véve olcsóbban, akár ingyen is beszélgethetünk majd.


A Frost & Sullivan elemzése szerint 2010-ben Nyugat-Európában már 21 millióan, 2011-ben pedig 39 millióan javítják majd ilyen módon otthoni lefedettségüket, reformálják meg otthoni kommunikációjukat. Az egyik korlát azonban ezeknek az eszközöknek az ára, mely jelenleg igen magas, a Frost & Sullivan pedig feltalálta a spanyolviaszt: a mobilszolgáltatóknak a bérlés lehet az egyik üdvözítõ megoldás.

Szélessávú internetünkre kapcsolódik a helyi mobilcella, a femtocella

A szolgáltatók jóideje tesztelik ezeket az eszközöket, azonban egyelõre áruk meghaladja a 100 eurót is, mely olyan magas, hogy egyszerûen nem térül meg rövid távon a befektetés, így úgy tûnhet, nem jelent valós alternatívát az ügyfelek számára. Az elemzõcég szerint ezért a mobilszolgáltatóknak hosszú idõre bérbe kellene adni a felhasználók számára ezeket a készülékeket, ahelyett, hogy egyben vásároltatják meg velük.

Femtocellákat számos cég gyárt, a Samsung Észak-Amerikában már kapható készüléke mellett a Motorola alelnöke, Joe Cozzolino nemrég közölte, hogy a vállalat egy "jelentõs Európai mobilszolgáltatóval" közösen próbálgatja az otthoni harmadik generációs lefedettséget növelõ megoldást. A technológiában valódi potenciál van, hiszen a felmérések szerint az európai felhasználók fõként otthon telefonálnak, a mobilforgalom 30-40 százalékát otthonról regisztrálják.