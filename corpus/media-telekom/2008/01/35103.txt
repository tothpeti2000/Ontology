75 milliós bírság a Magyar Telekomnak a beígért sávszélességért

75 millió forintos bírságot kell fizetnie a Gazdasági Versenyhivatal szerint a Magyar Telekomnak, mivel megtévesztette a fogyasztókat, és 2006  végén, illetve 2007 elején megtévesztõ tájékoztatást adott bizonyos internetes szolgáltatásairól.



A távközlési társaság internetes honlapján arról tájékoztatta a fogyasztókat, hogy az egyes csomagokkal akár 4-8 Mbit/s maximális letöltési sebesség érhetõ el, miközben a sávszélességbõvítés után a 256/4480 kbit/sec sávszélességû, valamint a 480/8096 kbit/sec sávszélességû csomagokkal nem volt olyan fogyasztó, aki a hirdetett maximális sávszélesség-értéken tudta igénybe venni a szolgáltatást.

A Magyar Telekom hiába hivatkozott a tájékoztatásokban szereplõ "akár" és "maximális" kitételekre, ezek alkalmazása önmagában nem jelent automatikus felmentést a vállalatok számára a jogsértés alól. Igaz, az "akár" és a "maximális" szavak általában véve nem szükségszerûen megvalósuló lehetõséget jelentenek, ám a reklámokban nem elméleti, hanem reális lehetõséget kell közzétenni.


A Magyar Telekom azt sem közölte egyes reklámjaiban, hogy a szolgáltatás csak meghatározott idõre szóló hûségnyilatkozat vállalásával vehetõ igénybe a feltüntetett áron. A tájékoztatás nem foglalta magában a reklámozott készülék mindkét ellenértékét, így az ár közlése mellett azt, hogy a meghirdetett áron való vásárlás feltétele a szerzõdés határozott idõre történõ megkötése.

A vonalminõségtõl függ a maximális sebesség

A GVH kiemelte, hogy az internetes honlapon további kutakodás eredményeként esetlegesen elérhetõ információk nem alkalmasak a jogsértés megszüntetésére, különös tekintettel arra, hogy az árközlések mellett nem lett volna mellõzhetõ a szerzõdés határozott idõre történõ megkötésének követelményére történõ utalás, s ezt az árközlések mellett különösebb gond nélkül fel is lehetett volna tüntetni. Ezt a hiányt a "továbbklikkelés" lehetõsége nem pótolhatja.

A GVH szerint a reklámoknak önmagukban (minden további információ megismerése nélkül) kell hitelesnek, igaznak és pontosnak lenniük, így nem mentesíti a vállalkozást a versenyjogi felelõsség alól, ha reklámjaiban jelezte, további információkat hol lehet elérni, illetõleg közölte, hogy a tájékoztatás nem teljes körû.