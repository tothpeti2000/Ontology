A Warner eldöntötte a formátumháborút

A világ egyik legnagyobb filmkiadója, a Warner Brothers múlt hét pénteken közölte, Blu-ray exkluzívvá válik idén. A lépés, melytõl sokan a frusztráló formátumháború gyors befejezését remélik, meglepõ módon szinte az utolsó percig bizonytalan kimenetelû volt: bennfentes információk szerint reális esélye volt, hogy több nagy stúdió is átáll a HD DVD oldalára.



Elég volt

A DVD-t követõ nagykapacitású sztenderd lemezformátum pozíciójáért küzdõ Blu-ray és HD DVD birkózása immár évek óta tart, melybõl egész iparágaknak lett elege már tavaly, nem beszélve a fogyasztókról. A Sony által vezetett Blu-ray korábbra datálódik, és mindvégig nagyobb támogatottságnak örvendett, a Toshiba ugyanakkor a könnyebb átállást biztosító és olcsóbb HD DVD-vel és a Microsoft támogatásával vetette meg lábát. Ennek eredményeként maga Howard Stringer, a Sony elnök-vezérigazgatója értékelte úgy a Paramount HD DVD exkluzivitása kapcsán,  patthelyzet alakult ki ugyanis a Blu-ray nem tud döntõ fölényt kiépíteni.

A kialakult helyzet hatására a meghatározó hollywoodi kiadók közül utoljára semlegesnek maradt Warner Brothers közölte a felekkel, hogy idén már csak egyik formátumot kívánja támogatni, mellyel dûlõre akarja vinni az iparág számára káros harcot. A Blu-ray tábor látszólagos helyzeti elõnybõl indult a tárgyalásoknál, ugyanis a BD-filmek eladásai világszerte két-háromszoros arányban múlták felül a riválist, amiben döntõ szerepet játszik a több millió eladott PlayStation 3, és a Warner saját eladásaiban is másfélszer annyi Blu-ray kiadvány fogyott.


Médiatorzítás
A formátumháború a meghatározó piacok közül leginkább az Egyesült Államokban éles, ott ugyanis a Toshiba agresszív, önköltsége alatti árazásának és a hatalmas sikert arató Xbox 360-hoz vásárolható HD DVD kiegészítõnek köszönhetõen több mint 750 ezer ilyen lejátszó talált gazdára, melyeket kifejezetten filmnézésre vásároltak. A PlayStation 3 eladásai révén összességében közel négyszer több Blu-ray lejátszó fogyott, ennek ellenére a formátum fölénye még 2:1 arányt sem éri el, vagyis rendkívül olcsó lejátszókkal és kommunikációs kampánnyal akár ledolgozható is lett volna a hátrány. 
Európában azonban felmérések szerint 3:1 arányú a Blu-ray fölénye, míg a Sony és Toshiba hazájában, Japánban már 10:1, így a formátumháború az Egyesült Államokban kiélezett annyira, amennyire az amerikai orgánumoktól dominált média sugallja. Igaz, az amerikai piac nagysága és filmiparának súlya miatt ez globálisan is meghatározó kérdés -- nem véletlenül ide koncentrálta erõit a Toshiba.


A Warner ugyanakkor mindenképpen olyan döntést akart hozni, mellyel piaci súlyát bevetve rövid idõn belül pontot tehet a kínlódás végére. A formátumharc bár korábban nem látott sebességgel törte le a lejátszók árát, a piaci adoptációt nagyban csorbította, ugyanis sokan kivárásra játszanak, másokat pedig egyszerûen összezavar és elriaszt a kétféle, inkompatibilis formátum. "Az egy formátumra való összevonás olyasmi, amelyet szükségesnek éreztük az ipar egészsége érdekében. A nagyfelbontású DVD számára nyílt lehetõséget elszalaszthatjuk ha a zûrzavar tovább nyúlik" -- mondta el Barry M. Meyer, a Warner Brothers elnök-vezérigazgatója.

A problémára megoldást kínálhattak volna a HD DVD-t és Blu-ray egyaránt kezelni képes lejátszók, ezek azonban egyelõre nem tudtak hatást kifejteni jóval magasabb, két-háromszoros áruk miatt, a Warner pedig, láthatóan más kiadókhoz és egyes kereskedõkhöz hasonlóan nem akart tovább várni. A Warner döntésének kimenetele azonban egyáltalán nem volt biztos egészen az utolsó napokig, amit jól jelez, hogy a HD DVD tábor hatalmas partit tervezett a Consumer Electronics Show-ra, melyet végül töröltek.

Nem volt lefutott meccs

Bennfentes információk szerint a Toshiba nagy erõkkel dolgozott azon, hogy Blu-ray exkluzív kiadókat állítson át maga mellé. A hírek szerint a Twentieth Century Fox nagymértékben elégedetlen a volt a Blu-ray csoport tevékenységével, így például az erõsnek ígért másolásvédelem feltörése, valamint az újabb lemezek okozta inkompatibilitási problémák bõszítették fel az ottani vezetõket, így a HD DVD-re átállás is lehetõségként élt. A Warner döntése így a Fox, és talán más, háttérben maradt kiadók lépésének függvénye volt.

A Fox végül a Blu-ray oldalán maradt, így a Warner elhatározta magát: a Blu-ray legyen a DVD-t leváltó nagyfelbontású lemezformátum. A kiadó június elsejével csak DVD-n és Blu-rayen adja ki filmjeit. A Warner exkluzívvá válásával ugyanis az otthoni DVD-filmpiac nagyjából 70 százaléka került a Blu-ray oldalára. A Warner mellett leánya, a Gyûrûk urát jegyzõ New Line Cinema is kihátrál a HD DVD mögül, így nagyfelbontású hobbitokat kizárólag Blu-rayen élvezhetünk majd. Az eseményekben meghatározó szerepet játszhatott, hogy a Sony Pictures (Columbia Pictures, TriStar Pictures, Metro-Goldwyn-Mayer stb.) révén maga a Sony is meghatározó kiadó, valamint Stringer, aki korábban maga is a filmiparban dolgozott vezetõként, aktívan résztvett a tárgyalásokban. 


A Sony számára ezzel közel került az, amire negyed évszázada volt utoljára példa: sikerre vigyen egy fõként általa kidolgozott új formátumot. A mai is széles körben használt Compact Disc 1982-es megjelenése óta ugyanis a vállalat sorra alulmaradt a küzdelmekben, így a Betamaxnak (vs. VHS) és a MultiMedia Compact Discnek (vs. DVD) sem sikerült domináns pozícióit elérnie, és a MiniDisc is csak korlátozott sikereket ért el a '90-es években a hordozható zenelejátszás terén. Szintén sikertelennek lehet nevezni a PlayStation Portable UMD lemezformátumát is.

Egyes elemzõi vélemények szerint a HD DVD ezt követõen gyors halált hal majd, kérdéses ugyanakkor, hogy a HD DVD-exkluzív Universal és Paramount milyen lépésre szánja el magát, valamint a Toshiba és a Microsoft tud-e valamit tenni a sors megfordítása érdekében. A Toshiba hivatalosan csak annyit reagált, meglepte a Warner döntése, és kiértékelik a helyzetet. A Universal kissé furcsa módon nem kommentálta a fejleményeket. A filmipar alapvetõ érdeke a forgalmuk nagyjából felét hozó, 40 milliárd dolláros globális otthoni filmpiac serkentése, mely piackutatók szerint az Egyesült Államokban tavaly például 5-6 százalékkal zsugorodott.

A Microsoft számára egy kilátástalan küzdelmet is érdemes fenntartani bizonyos áldozatok árán, ahogyan a következõ HD-lemezformátum felfutásának minden késlekedése az online terjesztés számára hajtja a vizet. A HD-értékesítés a DVD kevesebb mint 1 százalékára tehetõ ma még, több mint másfél évvel a forgalmazás megkezdését követõen. A szoftveróriás neve tavaly augusztusban is felmerült, mikor a New York Times és a Wall Street Journal ismeretei szerint is mintegy 150 millió dolláros támogatásban részesült a Paramount és testvére, a DreamWorks, hogy a piaci trendek és az iparág érdeke ellenében HD DVD exkluzívvá váljanak. A Warner és Fox esetében a pénzügyi támogatások megléte vagy összege nem ismert, a Warner elnöke, Kevin Tsujihara szerint nem ilyen megfontolás döntötte el a kérdést, hanem stratégiai megfontolsáok.

Megérte?

A Blu-ray sikere esetén a Sony és szabadalmi partnerei a következõ évek során értékesített több tízmillió eszköz és lemezek százmilliói után több százmillió dollárnyi, gyakorlatilag tisztán nyereségként jelentkezõ bevételhez juthat jogdíjak formájában, emellett pedig szórakoztatóelektronikai termékei iránt is nagyobb keresletet gerjeszthet, mint például a Bravia LCD-televíziók, BD-lejátszók, digitális videorekorderek és videokamerák.

Ezeknek a pénzeknek azonban nemcsak a Blu-raybe ölt, vélhetõen szintén dollár százmilliós nagyságrendû befektetéseket kell kitermelnie. A Sony a siker érdekében a PlayStation 3 (PS3) szereplésében is hatalmas, dollármilliárdokban és piacrészesedésben mérhetõ áldozatokat vállalt azzal, hogy a drága és késlekedõ Blu-ray lejátszó integrálásával hatalmas elõnyhöz juttatta a Microsoftot a HD-konzolok piacán. Az Xbox 360 fõként amerikai népszerûsége immár súlyosan veszélyezteti a Sony korábban felépített domináns pozícióját az otthoni konzolok terén, mely központi eleme a Sony újbóli felvirágoztatásának.