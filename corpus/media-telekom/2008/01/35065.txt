Tovább erõsít mobiltechnológiában a Cisco

[Techworld] A Cisco újabb cégbe fektetett be: 9,5 millió dollárral szállt be a Szilícium-völgyben és Dániában tevékenykedõ SoonR-be, mely olyan mobil technológiát fejleszt, mellyel az állományainkat, kapcsolatainkat, e-mailjeinket érhetjük el, oszthatjuk meg mobil eszközökre, melyek akkor is elérhetõk, ha a számítógépünk ki van kapcsolva. 



A SoonR egyetlen platformba integrálja számítógépünket és mobilkészülékeinket, legyen az egy internetes terminál, egy szimpla mobiltelefon, vagy egy okostelefon. A mobilról távolról érhetjük el Microsoft Word, Excel és PowerPoint állományainkat, Outlook bejegyzéseinket és leveleinket, de képeinket és más adatainkat is megoszthatjuk. A mobilon minden optimalizált formában jelenik meg. A szolgáltatás alapváltozata ingyenes.

A számítógép-szerver-mobil felállás egyben automatikus adatmentést is jelent, mely akkor segíthet, ha a felhasználó számítógépét ellopják, vagy az állományok megsérülnek. A SoonR hamarosan Skype-beszélgetést is lehetõvé tesz majd, mely azonban csak a fizetõs, prémium csomagoknél lesz elérhetõ.


A SoonR technológiája erõsítheti a Cisco pozícióját a mobil adatelérés terén is, de a cég a dán TeliaSonerával és a QuickOffice-szal is partnerségre lépett. A SoonR szolgáltatásait már más mobilszolgáltatók is tesztelik. A befektetés nem az elsõ, mely mobil technológiával erõsíti a Ciscót, a WiMAX vezeték nélküli adatátviteli technológiába is bevásárolta már magát a vállalat, mely nemrég végleges megállapodást kötött a Navini Networks, Inc. felvásárlásáról. Utóbbi cég a WiMAX 802.16e-2005 szélessávú, vezeték nélküli adatátviteli piac egyik vezetõ szereplõjeként ismert.