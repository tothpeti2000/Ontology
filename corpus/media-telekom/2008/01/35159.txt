Európa legnagyobb kolokációs központjai közé emelkedik a Dataplex

Megkezdõdött a Dataplex új szárnyának építése, amivel a legnagyobb hazai kolokációs központ alapterülete 8800 négyzetméterrõl 14400 négyzetméterre bõvül.



A bejelentés szerint a bõvítésre azért volt szükség, mert a Dataplex szolgáltatásai iránt rendkívül megnõtt a kereslet: tavaly a létesítmény 98 százalékos kihasználtsággal üzemelt, de a 14400 négyzetméterre kibõvített  alapterületnek is lekötötték már a 80 százalékát. A több mint négymilliárd forintos beruházással az õszre elkészülõ új szárnnyal együtt a Dataplex a kontinens ötödik legnagyobb kolokációs létesítménye lesz.
 
Az új technológiai trendeknek megfelelõen az energiasûrûséget az új létesítményben négyszeresére növelik, követve a nagyobb sûrûségû szerverek, elsõsorban a blade-ek terjedését. A jelenlegi infastruktúra rackenként 4-5 kilowattos energiasûrûséget tud még ellátni, azonban egy blade-ekkel telerakott rackszekrény akár 15-20 kilowattot is fogyaszthat, ezt viszont nem csak a táplálás, hanem a hûtés oldaláról is kezelni kell. A Dataplexben a hûtésre fordított energiát többek között a hideg téli idõjárást felhasználó rendszerekkel fogják csökkenteni.




A Dataplex teljes energiaszükséglete egy Szolnok vagy Szombathely méretû városénak felel meg: tavalyi ottjártunkkor kiderült, hogy az energiaköltség az éves bevétel mintegy felét teszi ki, ami nagyjából másfél milliárd forintot jelent. Az ügyfelek számára továbbra is teljesen leállásmentes karbantartást biztosítanak, a kibõvített létesítmény egészét a legmodernebb automatizált  biztonsági és felügyeleti rendszerrel látják el.

Európában mintegy 500 ezer négyzetméternyi adatközpont üzemel, 40 százalékuk London körzetében. A további hot spotok közé tartozik még Párizs, Frankfurt, és néhány más város is, de a mostani bõvítéssel Budapest is felkerülhet a térképre: regionális szinten fõvárosunk már most is elsõ, de a Dataplex bõvítésével már egész Európát tekintve is a tíz legnagyobb között lesz a kapacitást tekintve.