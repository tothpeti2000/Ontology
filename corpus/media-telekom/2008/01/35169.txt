Pert fontolgatnak a vásárlók a HTC ellen a vártnál gyengébb okostelefonok miatt

[DailyTech] Pert indítanának a tajvani okostelefon-óriás, a HTC ellen a csalódott felhasználók, akik a vártnál gyengébb videolejátszással kapcsolatos problémáikra elutasító, vagy éppen ködösítõ válaszokat kapnak a vállalat ügyfélszolgálatától. Az ATI és a HTC végül tisztába tette a kérdést, de ez nem nyugtathat meg senkit.



A vártnál gyengébb videolejátszás azért fájhat igen sok felhasználónak, mivel ezeket a készülékeket jellemzõen azok a vásárlók veszik, akik értenek is hozzájuk, s a specifikációk alapján is jogosan várnak el bizonyos funkciókat. Éppen ezért lehet meglepõ, hogy a HTC számtalan okostelefonja sokkal gyengébben teljesít hasonló specifikációk mellett, mint néhány rivális készülék.

A probléma gyökere a készülékekben megtalálható ATI Imageon videogyorsító képességben, pontosabban annak hiányában rejlik. Mint kiderült, a HTC nem licenceli ezt a technológiát készülékeihez, így számos okostelefonja, a HTC TyTn II, Touch Dual, Touch Cruise, Wings, Titan, Vogue, Libra és Iris annak ellenére nem támogatja ezt, hogy a felhasznált MSM7200 és MSM7500 lapkakészletek képesek lennének erre.

 >>> A HTC Touch Duált a HWSW is kipróbálta! 


A csalódott felhasználók egy weboldalt is indítottak azzal a céllal, hogy a HTC-re nyomást gyakoroljanak, csoportos per indítását helyezték kilátásba. A tajvani vállalat azzal védekezik -- meg kell jegyeznünk jogosan --  hogy a termékek leírásában sehol sem szerepel az ATI Imageon technológia támogatása, így annak képességei, a nagyobb méretû, vagy bitrátájú videók hardvereses segített lejátszása sem várhatók el a készülékektõl.



A HTC szerint készülékei képesek a specifikációkban megadott állományok, videók lejátszására, ennél több azonban nem várható el a készülékektõl. A csalódott felhasználók mrá korábban is tömörültek, illetve tömörülnek, egy petíciót is aláírtak már több mint négyezren, mely megoldást sürget erre a problémára.