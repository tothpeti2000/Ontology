Korlátlan mobilnet opció a T-Mobile-nál is

Decembertõl a T-Mobile-nál is köthetnek korlátlan adatforgalmat tartalmazó mobilinternet-elõfizetést a cég ügyfelei, így mostantól mindhárom hazai mobilszolgáltató kínálatában szerepel ilyen konstrukció. A T-Mobile két versenytársától eltérõen nem egy új, adatforgalmi korlát nélküli csomagot vezetett be kínálatába, hanem opcióként kínálja a lehetõséget  már meglévõ csomagjaihoz.



A korlátlan opciót a Mobilinternet csomag 5 GB, 8 GB és 15 GB, valamint az Aranytárskártya Mobilinternet csomag 10 GB mellé vehetik igénybe a cég régi és új ügyfelei egyaránt. Azok, akik jelenleg 3 GB-os vagy Aranytárskártya Mobilinternet csomag 2 GB-ot használnak, és korlátlan adatforgalommal interneteznének, meglévõ hûségszerzõdés esetén is válthatnak az 5 GB-os csomagra, és így igényelhetik a korlátlan opciót. A meglévõ elõfizetõk közül tehát elsõsorban azok járhatnak jól az új lehetõséggel, akik eddig a kisebb értékû csomagok valamelyikét használták, ezzel együtt a 8, 10 és 15 gigabájtos forgalmi korláttal rendelkezõ konstrukciók az új ügyfelek számára gyakorlatilag értelmüket vesztik.


A korlátlan opció akár meglévõ mobilinternetes hûségnyilatkozat esetén is igényelhetõ, havi 1000 forintért. Ezt az összeget a szolgáltató egy idõszaki akció keretén belül elengedi azoknak, akik egy év hûségidõvel kötnek szerzõdést az új opcióra, tehát ezek az elõfizetõk a régi árat fizetve  forgalmazhatnak korlátlan mennyiségû adatot.

A Pannon november elején vezette be kínálatába az 5990 forintért elérhetõ, korlátlan adatforgalmat nyújtó "Internet Éjjel-Nappal" csomagját, melyhez hasonló konstrukció a Vodafone "Internet szabadon" elõfizetése, mely jelenleg havi 6000 forintba kerül (a szolgáltató most az elsõ hat hónapban féláron adja a csomagot). Ugyanakkor sem a Pannon, sem a Vodafone nem nézi jól szemmel, ha a hálózatot túlterhelõ, peer-to-peer adatforgalomra épülõ webes szolgáltatásokat, jellemzõen torrenthálózatokat használ az elõfizetõ.

A T-Mobile most bevezetett opciójánál a P2P-forgalom korlátozása érdekében a Pannonnal egyezõ stratégiát alkalmaz, azaz az adott forgalomra vonatkozóan fenntartja magának a jogot a sávszélesség csökkentésére (a T-Mobile ugyanakkor ilyen esetekben is garantálja az Általános Szerzõdési Feltételekben rögzített cél-, illetve minimálértékeket. Ez 3G/UMTS-hálózaton 130 kilobit/másodperc és 8 kilobit/másodperc letöltési irányban, valamint 40 kilobit/másodperc és 4 kilobit/másodperc feltöltési irányban. A Vodafone ezzel szemben elõbb figyelmeztetést küld a felhasználónak, majd ha ez nem vezet eredményre, a tárgyhónapra automatikusan egy forgalmi korlátos csomagba sorolja az ügyfelet és behajtja a túlfogyasztást rajta.