A TvNetWork is indul a mobilszolgáltatói licencért

Újabb telekom szereplõ jelentette be indulását a nemrég meghirdetett mobil frekvenciapályázaton. A TvNetWork közleményben tudatta, hogy megvásárolta a Nemzeti Hírközlési Hivatal pályázati kiírását, és eldöntötte, hogy be is kívánja nyújtani igényét a GSM/UMTS/HSPA licencért.



A 65 ezer ügyféllel rendelkezõ TvNetWork egy szakmai és pénzügyi befektetõkbõl álló csoportban pályázza meg a negyedik mobilszolgáltatóra kiírt NHH-tendert, jelentette be a cég. Úgy értékeli, a magyar piacon üzletileg életképes helye lehet egy negyedik teljesértékû mobilszolgáltatónak, valamint az alternatív cégek megjelenése szükséges a verseny fokozásához, hasonlóan a vezetékes szegmensben tapasztaltakhoz. A cég szintén úgy látja, hogy a hanghívásokat követõen az adatkommunikáció is egyre nagyobb arányban terelõdik át mobilhálózatokra. Az NHH becslése szerint mintegy 400 ezer 3G-elõfizetõ található Magyarországon.


Erre technikailag ugyan lehetõség volna virtuális szolgáltatóként, ahogyan azonban sokan mások, köztük az EnterNet és az Externet, úgy a TvNetWork is fennakadt a három hazai mobilszolgáltatón, melyek vélhetõen összezártak az érdeklõdõ alternatívok elõtt, õrködve a kialakult status quo felett. Abban a triumvirátus tagjai és a kandidátusok is egyetértenek, hogy virtuális szolgáltató az életképes üzleti modell hiányában nem lépett eddig még a piacra, az azonban nyilvánvaló, hogy a fizikai hálózat felett rendelkezõ operátorok képesek olyan feltételeket diktálni, melyek ehhez, a számukra kívánatos végeredményhez vezetnek. 

Éppen ezt elégelte meg az NHH, mely az elmúlt két évben már érzékelte mobilpiaci verseny tompulását, ahogyan a Vodafone belépését követõ turbulencia elmúlást követõen új egyensúlyi állapot alakult ki 2006-ra. Látva a virtuális szolgáltatások ellehetetlenülését, a hivatal úgy döntött, hogy két új mobilhálózati frekvenciára ír ki pályázatot. A teljesértékû A-csomagban 900, 1800 és 2100 megahertzes GSM/UMTS tartományokra vonatkozó licencre lehet pályázni, a követelmény három év alatt 35 százalékos lefedettség elérése a lakosságra vetítve. A B-csomag egy 450 megahertzes licencet takar, mellyel elsõsorban mobil szélessávval kívánja lefedetni a hátrányos helyzetû településeket az NHH.

[+] Két új mobilszolgáltatót akar látni az NHH  

Az NHH október végén közölte, hogy 11 cég vásárolta meg már a pályázati kiírást, mely két mobilszolgáltatói licenc mellett adathálózati háttérvonalakra is kiírt öt spektrumot a szupermagas frekvenciatartományban. A TvNetWork mellett egy másik konzorciumban az Externet tervez indulást, mely éles árversenyt akarna generálni. Nem mindenki optimista azonban azonban az új mobilszolgáltatók megjelenésével kapcsolatban. Az Enternet kifejezetten szkeptikus például, Bauer Róbert ügyvezetõ igazgató szerint nem ad túl sok bizakodásra okot, hogy a Vodafone a globális háttér és pénzügyi források minden ereje ellenére nem tudott mélyebbre hatolni a piacon, és mindössze 20 százalék körüli részesedést tudott kiharcolni magának.

A pályázati kiírást október 22-tõl lehet megvásárolni, a pályázatokat 2008. november 20., 9.00 és 12.00 óra között kell benyújtani. A GSM/DCS/UMTS pályázat és a 450 megahertzes pályázat eredményhirdetésére legkorábban 2008. december 22-én, a 26 GHz pályázatok eredményhirdetésére pedig 2009. január 30-án kerülhet sor.