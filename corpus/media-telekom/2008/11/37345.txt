Megállt a magyar xDSL-piac

Az év elsõ kilenc hónapjában alig bõvült az xDSL-vonalak száma Magyarországon, mostanra pedig gyakorlatilag teljesen megállt a piac növekedése, legalábbis ez derül ki a Nemzeti Hírközlési Hatóság rendes havi gyorsjelentésébõl és a legnagyobb magyar szolgáltató, a Magyar Telekom ma közzétett negyedéves jelentésébõl. Közben a kábelszolgáltatók aratnak, különösen a lokális, kisebb vállalkozások erõsödése jellemzõ az utóbbi idõszakban.



Stagnált a Magyar Telekom

Tavaly év végén látványosan lelassult, majd szinte teljesen megállt az újonnan létesített xDSL-vonalak számának növekedése Magyarországon. A legnagyobb kiskereskedelmi és nagykereskedelmi ügyfélbázissal rendelkezõ szolgáltató, a Magyar Telekom a harmadik negyedévben mindössze 2848 új ADSL-vonalat épített ki, ez kevesebb mint 0,5 százalékos növekedést jelent a második negyedéves adatokkal összevetve.

A bõvülést gyakorlatilag kizárólag a nagykereskedelmi partnereknek köszönheti a cég, a Magyar Telekom T-Home DSL (korábban T-Online) néven értékesített kiskereskedelmi szolgáltatása ugyanis piacot vesztett: míg az idei második negyedévben 426 712 egyéni ügyfele volt a szolgáltatónak, addig ez a szám 426 606-ra csökkent szeptember végére. A Magyar Telekom a harmadik negyedév végén összesen 629 425 DSL-vonalat üzemeltetett.

Az NHH legfrissebb havi vezetékes gyorsjelentése szerint az xDSL-vonalak száma éves szinten nagyjából 75 ezerrel nõtt, ebbõl mintegy 40 ezer tartozik a Magyar Telekom hálózatához, a fennmaradó 35 ezret a piac többi szereplõje adta. A hatósághoz önkéntes adatszolgáltatás szerint beérkezõ számok rámutatnak, hogy az új xDSL-bekötések száma a harmadik negyedévben mindössze 7 ezer volt.

A kábelnet még lendületben

Az új xDSL-létesítések megtorpanásával szemben a kábeltelevíziós hálózatokra épülõ internetszolgáltatások száma továbbra is egészségesen bõvül: az NHH-nak jelentõ vállalatoknak, melyek a teljes piac nagyjából 70 százalékát fedik le, egy negyedév alatt nagyjából 30 ezerrel nõtt ügyfélbázisa (azaz a teljes piac a HWSW becslése szerint körülbelül 40 ezer új bekötéssel bõvült). A Magyar Telekom kábelnetes ügyfélköre mindeközben gyakorlatilag stagnált: a harmadik negyedévben háromezer új elõfizetõt sem tudott megnyerni. A tendenciák egyben azt is mutatják, hogy a kisebb, vidéki, vagy lokális (például lakótelepi) kábelszolgáltatók egyre nagyobb szeletet tudnak kihasítani a piacból, az NHH becslése szerint mára a teljes elõfizetõi bázis nagyjából 30 százaléka ezekkel a cégekkel szerzõdött le.

A Magyar Telekomnál ugyanakkor a negyedéves jelentés tanúsága szerint végre számottevõ növekedés látszik az IPTV-ügyfélszámban: a cég elsõként indította útjára Magyarországon az internetalapú tévét T-Home néven idestova két éve, ám a szolgáltatás igazán csak idén kapott erõre, különösen, miután a vállalat az õsszel elindult márkaváltási kampány során elõtérbe tolta az új televíziós platformot. A Magyar Telekom a tavalyi harmadik negyedévben még csupán 3657 IPTV-ügyféllel rendelkezett, egy évre rá azonban sikerült megötszöröznie ezt a számot, mostanra pedig már a húszezret is meghaladja az elõfizetések száma -- árulta el lapunknak Sólyom Balázs, a Magyar Telekom szóvivõje.

A magyar szélessávú piac az elmúlt években; Forrás: NHH, Magyar Telekom; Összeállította a HWSW

A kicsik is érzik

Bauer Róbert, az egyik legnagyobb alternatív távközlési szolgáltatónak számító EnterNet Kft. ügyvezetõje a HWSW megkeresésére elmondta, cége is megérezte idén az ADSL-piac visszaesését. "Az ADSL-piac, mint olyan, gyakorlatilag megállt" -- kommentálta a helyzetet Bauer. "Az elmúlt években rendre dupláztuk az ügyfélszámunkat, idén viszont mindössze 8 százalékot nõttünk, ami gyakorlatilag semmi."

A szakember szerint a DSL-piac pangásának egyik elsõdleges oka a Magyar Telekom kommunikációs stratégiájának a megváltozásában keresendõ. Bauer szerint a T-csoport a tavalyi reklámkampányok során elsõsorban a technológiát népszerûsítette, a fókusz azonban mostanra átterelõdött az értéknövelt szolgáltatások (például IPTV), a mobilinternet és az új márka, illetve a konvergens szolgáltatások népszerûsítésére. A kábelszolgáltatók, élükön a UPC-vel mindeközben erõs kampányba kezdtek, így komoly ügyfélbázisra sikerült szert tenniük -- az új elõfizetõk közül sokan DSL-technológiáról váltottak.

Bauer rámutatott, hogy a DSL-piac pangásához a mobilinternet-szolgáltatások drámai mértékû elõretörése is hozzájárult idén. A három hazai mobilcég mostanra nagyjából 400 ezer mobilinternet-ügyféllel rendelkezik, ráadásul ezek közül többen nem mint kiegészítõ, hanem mint helyettesítõ szolgáltatásként vásárolták, azaz felmondták vezetékes internet-elõfizetésüket a vezeték nélküli korlátlanságot egyre megfizethetõbb áron ígérõ szolgáltatásért cserébe. A cégvezetõ lapunknak elmondta, hogy az EnterNettõl az év elején távozott ügyfelek mintegy 15 százaléka mobilinternetre váltott, ez az arány azonban mostanra jelentõsen csökkenni látszik, Bauer szerint azért, mert egyre többen ismerik fel, hogy a mobilszolgáltatók által kínált internet egyelõre nem tudja helyettesíteni a vezetékes megoldásokat.

Kiutakat keresnek

Pórffy András, az Externet Nyrt. elnök-vezérigazgatója elsõsorban a kedvezõtlen gazdasági helyzettel magyarázta a piac pangását: "Nem az xDSL piac az egyetlen szegmens, amelyet befolyásolnak a gazdasági környezet kedvezõtlen  hatásai. Azonban nemzetközi összehasonlításban a magyar szélessávú piac még messze van telítettségétõl, ezért úgy gondoljuk, hogy középtávon növekedés várható" -- nyilatkozta a HWSW-nek a cégvezetõ.


 A magyar szélessávpiac egyik legnagyobb alternatív szereplõjének számító cég erre készülve idén új szolgáltatások felé próbál nyitni, így rövidesen új arculattal alternatív telefonszolgáltatóként is megjelenik, emellett indul a közelmúltban meghirdetett mobilfrekvencia-pályázaton is. Pórffy nyilatkozatában kiemelte, hogy a távközlési piac élénkítése érdekében szükség van az alternatívok szabályzói oldalról történõ támogatására is.

A piaci trendekkel kapcsolatban szerettük volna kikérni a Magyar Telekom és az Invitel álláspontját is, a cégek szóvivõi azonban csak késõbbre ígértek választ kérdéseinkre.