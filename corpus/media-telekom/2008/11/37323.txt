Elhagyta a GTS-Datanetet Szathmári Géza

November 1-én távozott a GTS-Datanet élérõl Szathmári Géza, aki 15 éve vezette a céget, neve gyakorlatilag összefonódott a távközlési vállalattal. 



A GTS-Datanet anyavállalatát, a GTS Central Europe-ot idén tavasszal vásárolta fel a Columbia Capital, az M/C Venture Partners és az Innova Capital magántõke-vállalatok által vezetett csoport. Ez áll Szathmári hirtelen távozásának hátterében is, az új tulajdonos több személyi változtatást is végrehajtott, a cseh GTS Novera vezetését lecserélte -- értesült a HWSW. Szathmári utóda Pauer Pál lesz, aki korábban a GTS-Datanet értékesítési és marketingvezetõje volt.


 "Szathmári Géza munkájának köszönhetõ, hogy az elmúlt évtizedben a GTS-Datanet kis, feltörekvõ vállalkozásból Magyarország vezetõ alternatív távközlési szolgáltatójává vált" -- mondta el Adam Sawicki, a GTS CE vezérigazgatója. "A cégcsoport életében most új szakasz kezdõdik. Meggyõzõdésem, hogy Pauer Pál kiválóan megfelel majd a regionális szintû kihívásoknak."

Szathmári 2001 óta volt a GTS-Datanet Távközlési Kft. ügyvezetõ igazgatója. Ezt megelõzõen három éven keresztül dolgozott a GTS Central Europe lengyelországi leányvállalatánál operatív vezérigazgatói beosztásban. Korábban több évet töltött a GTS magyarországi leányvállalatánál, illetve annak elõdjénél, a Montana Telecom Rt.-nél. Villamosmérnöki diplomáját a Kandó Kálmán Mûszaki Fõiskolán szerezte, késõbb a University of Lincolnshire MBA-képzését végezte el. A GTS-Datanet korábbi vezetõjét a hazai és uniós távközlési törvények szakértõi között tartották számon, piaci tapasztalatait több külföldi és hazai szaklapban is publikálta.