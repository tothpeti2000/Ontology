Ismét befolyásos európai szervezet vezetését bízták az NHH elnökére

Az Európai Bizottság által 2002-ben létrehozott rádiófrekvencia-politikával foglalkozó csoport, az RSPG (Radio Spectrum Policy Group) szerdán Brüsszelben Pataki Dánielt, a Nemzeti Hírközlési Hatóság (NHH) vezetõjét választotta elnökévé, közölte ma a szervezet. 



Az európai frekvenciaszabályozó hatóságokat tömörítõ RSPG elsõdleges szerepe a szakmapolitikai, stratégiai és tervezési tanácsadás az Európai Bizottság számára a spektrummal kapcsolatos kérdésekben. Pataki Dániel egy olyan idõszakban veszi át a kontinens legfõbb rádiófrekvencia-politikával foglalkozó szervezetének irányítását, amikor folyamatban van a hírközlési keretszabályozás megújítása és a szakemberek szerint a spektrumszabályozás területén is alapvetõ reformok szükségesek.

Megválasztása után Pataki Dániel közölte, hogy az RSPG aktív szerepet fog játszani a hírközlés és ezen belül a spektrumszabályozás nyitott kérdéseinek megválaszolásában. Az új vezetõ fõ célkitûzésként említette, hogy a rádiófrekvenciáknak a mainál hatékonyabb felhasználása nyomán az európai fogyasztók jobb és olcsóbb szolgáltatásokat vehessenek igénybe. Mindez Európa egyik vezetõ iparágában reményei szerint növelni fogja az EU versenyképességét is.

Pataki Dániel véleménye szerint az RSPG-nek 2009-ben négy fõ területre kell koncentrálnia. Törekedni kell a digitális frekvenciatöbblet elõnyeinek a kihasználására, kiemelt cél a szélessávú hozzáférés eljuttatása minden EU állampolgárhoz, hatékonyabbá kell tenni Európában a rádiófrekvenciák közcélú felhasználását, illetve javítani kell az EU rádiófrekvenciákkal kapcsolatos érdekeinek koordinálását. A szerdán megválasztott elnök a közeljövõben vitát kezdeményez arról, milyen módon lehet elérni, hogy az EU következetes és használható tanácsokat kapjon a rádiófrekvencia-politikával foglalkozó hatóságoktól, és arról, hogyan tud majd hatékonyan együttmûködni a szakmai partnerekkel.


A Radio Spectrum Policy Group (RSPG) egy Európai Bizottsági döntés nyomán jött létre 2002-ben. A Bizottságot és a 27 EU tagállam rádiófrekvencia-politikai hatóságait tömörítõ szervezet tanácsot nyújt a Bizottság számára a rádiófrekvenciákat érintõ magas szintû politikai kérdésekben. Az RSPG egyfajta fórumként szolgál a tagállamok, a Bizottság, valamint minden releváns érdekelt fél részére a rádiófrekvenciák szabályozásának a megvitatásához és koordinálásához.

Az NHH elnökének nem ez az elsõ hasonló súllyal bíró megbízatása: Patakit tavaly februárban választották meg az európai hírközlési hatóságokat tömörítõ European Regulators Group (ERG) soros, 2008-as elnökének. Személyében elsõ ízben került az európai hírközlési szabályozás legfontosabb szervezeteinek élére kelet-európai vezetõ.