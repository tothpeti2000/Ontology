Netbook és mobilnet együtt - végre Magyarországon is

A karácsonyi dömpingre idõzítve a T-Mobile a hazai operátorok közül elsõként kínál netbookot mobilinternet csomagjai mellé. A lehetõség jó ideje adott, hiszen több olyan netbook készülék is szerepel a piacon, mely beépített 3G/HSDPA modemet is tartalmaz, gyakorlatilag tökéletes iskolapéldáját szolgáltatva a teljes értékû böngészés, internetezés és a mobilitás összekapcsolásának.




Piacbõvítõ hatás


A legnagyobb hazai mobilszolgáltató a beépített HSDPA-modemmel rendelkezõ Acer Aspire One netbookot kínálja új és meglévõ elõfizetõinek 2 éves hûségszerzõdéssel megkötött mobilinternet-csomagjai mellé, a legdrágább elõfizetések kiválasztása esetén akár 50 ezer forintért is. A fizetendõ összeg függ a vállalt mobilinternet-csomagtól. A 8 gigabájtos havi adatmennyiséget tartalmazó csomaggal így ugyan a kínált netbookot kevesebb mint féláron vásárolhatjuk meg, de 24 hónapon keresztül a 9590 forintos havidíjjal is számolni kell.


A T-Mobile az elsõ hazai szolgáltató, amely ultrahordozható netbookkal kínálja mobilszélessáv szolgáltatást, habár ennek a terméknek és a szolgáltatásnak kombinálása szinte kézenfekvõ -- míg a szolgáltatók által többnyire árult, 3 kilogrammos, 15 hüvelykes formátumú laptopok kevéssé egyeztethetõek össze a mobilitás fogalmával. Az ASUSTeK várakozásai szerint az idén eladott Eee PC-k ötödét a telekom cégeken keresztül érik el a vevõket. Egy telkó belépésének jelentõsége azonban valójában sokkal nagyobb annál, mint amennyit részesedésük elsõre sejtetni enged.

[+]   Kipróbáltuk: Acer Aspire One netbook

Olaszországban, ahol Európában elsõként, már januártól elérhetõ volt az ASUS Eee mobilinternet-csomaggal együtt a Telecom Italianál, rekordeladásokat értek el. Az IDC adatai szerint 2008 elsõ félévben az olasz piacon értékesítették a legtöbb Eee PC-t a kontinensen, több mint 200 ezer darabot, amivel a jóval nagyobb lakosságú Németország vagy Nagy-Britannia nem tudott konkurálni.

Természetesen nem a Telecom Italia értékesített kizárólag Eee PC-t az országban, hatása ugyanakkor messze túlmutat a közvetlen eladásokon. Egy meghatározó súlyú piaci szereplõ ugyanis piacnövelõ tényezõ is egyben, az erõteljes reklámkampányok és más marketingkommunikációs eszközök széles fogyasztói rétegekkel ismertetik meg a terméket, és ezen keresztül keresletet generálnak -- aminek egy része más vállalatoknál csapódik le. 

Homályos hazai helyzet

A mobilszolgáltatók tehát stratégiai jelentõséggel bírnak a netbookpiac bõvítésében, így az elsõ netbook felbukkanása az egyik operátornál mérföldkõ a hazai piacon. Hogy mennyi Acer Aspire One gépet kötött le a T-Mobile, vagy mekkora lehet jelenleg és a közeljövõben a netbookok magyar piaca, nem tudni, ez ügyben nem tudtuk szólásra bírni sem a T-Mobile, sem az Acer képviselõit.


 Az elsõ féléves IDC-adatok alapján alig néhány ezer netbook talált gazdára eddig a magyar piacon. A Vodafone Magyarországtól megtudtuk, hogy jelenleg náluk is kidolgozás alatt áll egy kombinált notebook-mobilnet csomag, ami feltételezhetõen a szolgáltató december elsejétõl induló karácsonyi ajánlatai között már szerepelni is fog -- hogy netbook is szerepel-e a tervek között, az egyelõre nem ismert.

Dr. Majorosi Emese, a Pannon Sajtó-  és információs igazgatója a HWSW kérdésére elmondta, hogy a mobilinternet terjedésével párhuzamosan növekedni fog a beépített modemmel rendelkezõ notebookok iránti kereslet is. A középsõ szolgáltató szeptember és november között forgalmazott ilyen megoldással Fujitsu-Siemens notebookot, viszont a Pannon inkább a fordított útban hisz, amikor a számítógépforgalmazói piacon keresnek viszonteladó partnereket, így az ügyfelek a saját igényeiknek megfelelõ készülék mellé vehetnek mobilnet elõfizetést. 