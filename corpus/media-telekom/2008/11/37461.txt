Felvásárlásainak köszönheti kiváló eredményeit az Externet

Az elsõ három negyedévben 68 százalékkal 2,3 milliárd forint fölé növelte árbevételét az Externet. A 947 millió forintos növekedésbõl 238 millió forint organikus bõvülés, a többi az akvizícióknak köszönhetõ. A vállalat elnök-vezérigazgatója, Pórffy András szerint a hirtelen megromlott gazdasági környezet ellenére tartható az idei bevételi terv.



Az Externet az év elsõ kilenc hónapját 38 százalékkal növekvõ, 302 millió forint EBITDA eredménnyel zárta. A tõzsdei megjelenéshez és az akvizíciókhoz kapcsolódóan a társaság egyenlegében 42 millió forint egyszeri költséget könyvelt el, ennek hatására az adózott eredmény 114 millió forint volt, ami a megelõzõ év azonos idõszakával összevetve 12 százalékos csökkenést jelent. 

Van még potenicál az internetpiacban

"Várakozásaink szerint a pénzpiaci és gazdasági körülmények ellenére az év egészére vonatkozó 3,5-4 milliárd forintot megközelítõ árbevételi és 400 millió forint körüli EBITDA tervet teljesíteni fogjuk" -- mondta Pórffy András elnök-vezérigazgató. A vállalat szerint az internetszolgáltatás ma már a hétköznapok részévé vált, így az elõfizetõk a kedvezõtlen gazdasági körülmények között sem itt fognak takarékoskodni. Ráadásul a hazai szélessávú penetráció még mindig nem éri el az uniós átlagot sem, ezért középtávon növekedés várható.

A vállalat bevételeinek hozzávetõleg háromnegyedét adó internetszolgáltatásokon belül a DSL-alapú szolgáltatások a hangsúlyosak, ezekbõl származik a szegmens forgalmának hozzávetõleg 90 százaléka. Az Externet az egyre élesedõ verseny közepette is növelni tudta a bevételeit ezen a területen, ami elsõsorban a VIVANET bekebelezésének és 6700 TVnet DSL-elõfizetõ megszerzésének köszönhetõ. Nyiri Balázs, az Externet pénzügyi igazgatója a HWSW-nek elmondta, sikerként értékeli, hogy a társaság a kíméletlen verseny közepette is meg tudta tartani DSL-elõfizetõit, amelyek létszáma 42 ezerre rúg jelenleg.


 "A DSL-szolgáltatók ma már nem csak egymással versenyeznek, hanem a kábelszolgáltatókkal és a mobilszolgáltatókkal is" -- mondta a HWSW-nek Nyiri. A cég várakozásai szerint a jövõben tovább növelheti DSL-piaci részesedését a szolgáltatóváltási folyamat egyszerûsödésével, illetve új szolgáltatások bevezetésével. Az Externet  emellett további akvizíciós terveket is dédelget.

A telefonszolgáltatóvá válás útján

Az idei harmadik negyedévre megvalósult az Externet telefon-szolgáltatásaihoz kapcsolódó beruházás, melynek eredményeképpen a vállalat önálló hangszolgáltatóként teljes körû telefonszolgáltatást nyújthat.  Az új infrastruktúra lehetõvé teszi, hogy az Externet bekapcsolódjon a belföldi és nemzetközi perc nagykereskedelembe, amely szintén jelentõs bevételi forrássá válhat a negyedik negyedévtõl.     

A vállalat emellett mobilszolgáltatói álmokat is dédelget.  Az Externet és a Telekom 4 egy közösen létrehozott vegyesvállalattal, a Dreamcommal tervezi részvételét az NHH által kiírt frekvenciatenderen. "A jelenlegi mobil operátorok szinte befagyasztották a piacot, az árak alig-alig csökkennek, kialakult egyfajta status-quo" -- mondta korábban Pórffy András. "Itt az ideje kicsit izgalmasabbá tenni a versenyt. A vezetékes szélessávú piac példája jól mutatja, hogy az alternatívok igen élénk versenyt generáltak."