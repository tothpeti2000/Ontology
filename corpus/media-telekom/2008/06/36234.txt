A Sony Ericsson 8,1 megapixeles, GPS-es csúcsmobillal jelentkezik

A Sony Ericsson új zászlóshajóval jelentkezik a jövõ héten. Az új mobilt hivatalosan még nem jelentették be, azonban már most tudni lehet annak fõbb paramétereit, ráadásképp fotót is közölhetünk róla.



A Sony Ericsson jelenleg Shiho kódnéven futó, nagy valószínûség szerint C905 néven piacra érkezõ mobilja a képalkotás területén okozhat majd meglepetéseket. A givatalosan június 17-én bemutatkozó telefon autofókuszos élességállítással rendelkezõ fényképezõgépe 8,1 megapixeles képeket készíthet, de természetesen az alacsonyabb felbontások -- éppúgy mint a gyártó eddigi modelljeiben -- továbbra is kiválaszthatók maradnak.


A fotózásnál maradva még feltétlen említést érdemel az arcfelismerõ autofókusz, a vörösszem-eltávolító, a xenon vaku, valamint a mozgókép-üzemmódban elérhetõ rázkódásvédelem, amely a képérzékelõnek a videók felbontásán túli pixeltartalékát használja. A telefon gyorsulásmérõvel is rendelkezik, így a képeket automatikusan a megfelelõ tájolásban menti, attól függõen, hogy portrét vagy tájképet fotóztunk.

A C905 beépített GPS vevõegységgel rendelkezik majd, amely a navigáció mellett a fényképezés során is igénybe vehetõ, a képek mellé eltárolhatók az azokhoz tartozó földrajzi koordináták is. A telefon 2,4 hüvelykes karcálló, ásványi üvegbõl készült kijelzõt kap, ezen 240x320 képpontos felbontáson jelenhet meg a tartalom, de az itt megjelent információk akár a tévékészülékre is kiküldhetõk a telefonnal együtt érkezõ ITC-60 kábel segítségével.



A mobil rendelkezni fog Wi-Fi csatolóval is, mely alkalmas lesz a házon belüli médiamegosztásra is. A C905 az arra alkalmas szórakoztató elektronikai berendezésekkel a DNLA (Digital Living Network Alliance) által létrehozott módon tarthatja a kapcsolatot. A mobil emellett a legfrissebb Bluetooth modult alkalmazza és USB 2.0 kábeles kapcsolatot is kínál.

A 136 grammos mindenes 104x49x18 milliméteres, elcsúsztatható készülékházába Memory Stick M2 memóriakártya csúsztatható, ebbõl a kártyavariánsból egy két gigabájtos változat található majd az értékesítési csomagban az év negyedik negyedévében. A C905 három változatban és három különbözõ színben (fekete ezüst és arany) érkezik a fogyasztókhoz, ezek közül kettõ lesz alkalmas a HSDPA adatátvitelre. Az akkumulátor 380 órás készenlétre és kilenc órányi beszélgetésre lesz elegendõ.