A Motorola extrém környezetbe szánt mobilt mutat be

A Motorola a Verizon mobilszolgáltató push-to-talk szolgáltatásának bevezetésére idõzíti extrém környezeti viszonyok közepette is helytállni képes V750 mobiltelefonjának piacra érkezését.



A Motorola V750 a tengerentúli Verizon mobilszolgáltató push-to-talk (PTT) szolgáltatásával egyidõben kerülhet a fogyasztók elé a nyár folyamán. A szétnyitható készülékház egy 2,2 hüvelykes kijelzõt rejt, melynek felbontása 240 x 320 képpont, ezt egy külsõ 1,6 hüvelykes megjelenító egészíti ki. A mobil fejlett zenelejátszó-képességekkel rendelkezik, a megszólaltatandó dalok a belsõ memória mellett a microSD kártyahelybe csúsztatható flash kártyákon is helyet foglalhatnak. Ezekbõl a memóriakártyákból akár nyolc gigabájtos változat is használható.


 A V750 rendelkezik Bluetooth 2.0 modullal és két megapixeles fotóalkalmatossággal, utóbbi a hátoldalra került és fixfókuszos rendszerû. A gyártó külön figyelmet fordított a telefon hosszú akkumulátoros üzemidejére is, amely egy környezeti viszonyokkal szemben ellenálló készülék esetében igen fontos, ez 330 percnyi beszélgetési idõben és 22 napnyi készenléti idõben fejezhetõ ki. Ezek a remek értékek a push-to-talk adóvevõs üzemmód esetében 230 perces beszélgetési és 83 órás készenléti idõre csökkennek.



A Motorola V750-et akár kõmûvesek is nyugodt szívvel használhatják, a mobiltelefon maradéktalanul felel meg a MIL-STD810F katonai szabványnak, ami azt jelenti, hogy -20 és 60 Celsius fok között is képes mûködni, ellenáll akár a 95 százalékos páratartalomnak is, és 1,5 méterrõl is leejthetõ a betonra, vízbe meríthetõ, por- és ütésálló, valamint nem tesz kárt benne a közvetlen napsugárzás sem. A V750 árával kapcsolatban nem közölt a gyártó konkrétumot.