A televíziós hirdetések piacára hatol be a Microsoft

Egy magánkézben lévõ amerikai céget vásárolt fel a Microsoft, mely televíziós reklámok célzott elhelyezésében segíti a hirdetõket. Redmond ezzel tovább bõvíti hirdetési rendszerének médiumportfolióját, amivel egyre vonzóbbá kíván válni az ügynökségek és vállalatok körében.



A mindössze 8 éves Navic Networks fõ kompetenciája az a kábeltelevíziós elõfizetõkrõl épített adatbázis, mely földrajzi, demográfiai adatok mellett a szokásokat is tartalmazza, így a hagyományos "szõnyegbombázásos" megközelítéssel szemben sokkal célzottabb, így hatékonyabb kampányok tervezésére nyílik lehetõség. Az adatokhoz a mintavételt a Navic saját set-top box szoftverén keresztül gyûjti, mely több mint 35 millió észak-amerikai készülékben található már meg.

A pontosabb célzáson kívül Navic hatékonyságméréssel is szolgál ügyfelei részére, vagyis nem mást kínál, mint a televíziós reklámozás mérhetõségét, elszámoltathatóságát, mindezt teljes kampánymenedzsmenttel megtámogatva. A Navic megoldása nemcsak a hirdetõk, de a televíziós szolgáltatók és csatornák számára is értékes, ugyanis sokkal pontosabb képet kaphatnak nézõikrõl és azok szokásairól. A 82 fõt foglalkoztató vállalat továbbra is önálló szervezetként üzemel majd tovább, legalábbis egyelõre.

A Navic felvásárlásával a Microsoft egy potens elemmel bõvítette  tovább portfólióját a internetes hirdetéseken túl. A vállalat stratégiája láthatóan hasonló a Google megközelítéséhez, vagyis online kompetenciájára alapozva minél több médiaterületen megjelenni, egységes, egyszerû és a kampányok hatékonyságát szorosan mérni képes hirdetési rendszerével összefogni azokat, ami egyre keresettebbé teszi majd a piacon a médiavásárlók számára. A weben megjelenõ szöveges és grafikus hirdetések mellett a Google próbálkozik a nyomtatott és hagyományos elektronikus médiába történõ behatolással is, televíziós reklámhelyekre nagyjából egy éve lehet licitálni az AdWords rendszerben, ugyanolyan automatizált és paraméterezhetõ módon, mint a webes hirdetések esetében.


A megszokott médiumok mellett feltörekvõben van egy eddig marginális médiaterület is, mégpedig a számítógépes és videojátékoké. A Microsoft a Massive, a Google pedig az Adscape Media felvásárlásával lépett be a játékhirdetések piacára, de például a Sony is megállapodást kötött az IGA Worldwide-dal a PlayStation 3 platformján megjelenõ hirdetési helyek kezelésérõl. Bár a játékokban felbukkanó szponzorált megjelenések egyáltalán nem újak, gondoljunk csak a sport- és autós játékokra, a piac eleddig kisméretû és zárt volt a reklámok statikus volta miatt. 

 A szélessávú kapcsolatok elterjedésével és az online játék népszerûségével azonban mára adott a lehetõség, hogy a játékokban meglévõ reklámhelyeket éppen ugyanúgy dinamikus értékesítsék a tulajdonosok, ahogyan ez a televízióban, a nyomtatott sajtóban vagy éppen a weben történik. Felmérések alapján a megfelelõen elhelyezett reklámok növelik a játékok realizmusát, ugyanakkor hatékonyságukkal kapcsolatban továbbra is viták folynak. A legfrissebb kutatási eredmények egyértelmûen kedvezõ színben tüntetik fel a játékokban elhelyezett reklámokat: az IGA szerint a játékosok körében jelentõsen növekszik a márkaismertség és javul az attitûd is, vagyis a "dolog mûködik". A Parks Associates becslése szerint a játékiparnak 2006-ban mindössze 54 millió dollárt hoztak az ilyen hirdetések, ez az összeg azonban 2012-re elérheti a 800 millió dollárt. 