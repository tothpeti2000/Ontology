Játéktelefon érkezik a Sony Ericssontól?

Holnap, június 17-én több Sony Ericsson mobiltelefon mutatkozik majd be, melyek közül most a mozgásérzékelõt alkalmazó játékok futtatására is alkalmas F305 modell technikai részletei szivárogtak ki az internetre.



A friss Sony Ericsson mobilok közül már hírt adtunk a nyolc megapixeles fényképezõgéppel szerelt C905-rõl, most azonban az alacsonyabb árkategória egyik legfrissebb tagjának, az F305 technikai részletei szivárogtak ki. Az középosztály alsó szegmensébe sorolható telefon kifejezetten a játékok kedvelõinek készült, három elõtelepített unalomûzõ alkalmazás is profitál a burkolat alá épített mozgásérzékelõbõl.


 Az F305-tel nyolc órán keresztül játszhatunk majd, mely további órákkal tolható ki a külön megvásárolható nagykapacitású akkumulátorral. A készülék viszonylag alacsony felbontású, 176 x 220 képpontos kijelzõjén megjelenõ kép mellé sztereó hangszórók szolgáltatják a hangokat. A telefonon futó játékok többrésztvevõs üzemmódját a beépített Bluetooth adóvevõvel is támogatja, ez is összekötheti az ellenfeleket.



A mobilt nem csak játékra tervezték, a kiszivárgott információk alapján egy igen komoly zenelejátszó alkalmazás is megtalálható a képességek között, amely az általánosan ismert tömörített állományok mellett még a szupertömörített eAAC+ kodekkel csomagolt dalokat is képes megszólaltatni. A telefon szûkös, tíz megabájtnyi belsõ memóriája Memory Stick M2 memóriakártyákkal több gigabájtra is bõvíthetõ.

A fekete és fehér színekben készülõ, FM-rádióval is felszerelt mobil mindössze 97,5 grammot nyom, fizikai mérete pedig 96 x 47 x 14,6 milliméter. A holnapi hivatalos bejelentés után az F305 a harmadik negyedévben érheti el a fogyasztókat, ezidig nem ismertetett, de vélhetõen alacsony áron.