A Photokinán mutatkozik be a három éves Canon 5D tükörreflexes utódja

A hónap végén nyitó Photokina kiállítás egyik sztárja lehet a már õskövületnek számító Canon EOS 5D utódja, a Canon EOS 5D Mark II. A jelenleg megvásárolható 5D már három éve piacon van, így sokat várhatunk az újdonságtól.



A Canon EOS 5D Mark II kiszivárgott információi nem hivatalosak, azt a gyártó meghagyja a közelgõ Photokinára. A Canon augusztus 6-án, az európai premierrel egyidõben mutatta be új kompaktjait és az 5D alá pozícionált tükörreflexes 50D-t. Az eseményen egy sejtelmes mondatot hallhattunk arról, hogy még egy tükrös gép érkezik még az idén, melynek típusszámát illetõen akkor nem árultak el részleteket. Mindemellett nem kell jóstehetség ahhoz, hogy végignézve a termékpalettát kitaláljuk, ez a gépváz egyedül a három éves 5D utódja lehet.

 

A Canon legkedvezõbb árú teljes kisfilmes képkocka méretû képérzékelõvel szerelt EOS 5D tükörreflexes gépváza több mint három éve, 2005 augusztus 22-én mutatkozott be a nagyközönségnek, így már ideje volt egy új modellel leváltani. A híresztelések szerint 21,1 megapixeles képérzékelõt találhatunk az új vázban, mely majdnem duplája az 5D 12,7 megapixeles CMOS szenzorának felbontásánál. E nagyfelbontású, Full Frame képérzékelõ is CMOS típusú, a korábbinál alacsonyabb fogyasztása és hûvösebb üzeme zajszegényebb képeket eredményezhet.


Az 5D Mark II teljes kisfilmes képkocka méretû képérzékelõje a Canon EOS 50D-ben található DIGIC IV képfeldolgozó áramkörrel alkot majd egységet. A váz alkalmas lesz a folyamatos élõkép-üzemmódra, ezáltal tükörfelcsapásmentes fókuszállításra is, melybõl nagy valószínûség szerint HD-minõségû mozgóképfelvétel is következhet. Az 5D Mark II érkezése azért is igen idõszerû, mert a kedvezõ árú, teljes képkockás piac most kapott egy Nikon D700-at, mellé a Sony modellje is érkezik, az Alpha A900.