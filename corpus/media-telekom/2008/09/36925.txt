Elkészült az elsõ mikro-négyharmados fényképezõ

Még fel sem eszméltünk a hírtõl, hogy Panasonic és az Olympus tükörmentes cserélhetõ optikás fényképezõgép-szabványt fejleszt, és máris nyakunkon az elsõ ilyen gép, a 12 megapixeles Panasonic G1. Az új Micro Four Thirds szabványt elsõként alkalmazó modell a tükrös vázaknál jóval kisebb fizikai méretben ad azokéval egyezõ képminõséget.



Ugyanazt a minõséget, de kisebb géptõl: Micro Four Thirds

A tükörreflexes gépet birtokló hétköznapi hobbifotós imája végre meghallgattatott: olyan szabvány és fényképezõgép készült, mely az eddig megismert tükrös képminõséget kevesebb felhasználói veszõdséggel, szinte zsebrevágható méretek mellett kínálja. Az új rendszer új optikákat kér, ám egy adapterrel a korábbi négyharmados optikák is használhatók vele. 

Az Olympus és a Panasonic augusztus elején bejelentette, hogy fejlesztik a jelenlegi négyharmados szabvány zsugorított változatát, a Micro Four Thirds-öt. A kisebb gépvázakat eredményezõ formátum helytakarékosabb a jelenleginél, az új cserélhetõ optikás gépek nem tartalmazzák majd a tükröt és az ezzel egy blokkban található keresõt. Utóbbit kompaktgéphez hasonlatosan külsõ átnézeti keresõ, vagy elektronikus keresõ helyettesítheti.

Az új rendszerû vázakhoz adapterrel a jelenlegi optikák is illeszthetõk 

A régi optikák is használhatók

A "kisnégyharmados" gépvázak -- a Panasonic ma bejelentett a G1-ese is -- kisebb optikákat fogadhatnak, képérzékelõtõl mért távolságuk 20 milliméter lesz, vagyis fele a jelenlegi négyharmadosok 40 milliméterének. Az eddigi négyharmados optikák az új vázakon is használhatók, ekkor egy 20 milliméter vastag adaptergyûrû tartja a szükséges távolságot, illetve adja át a vezérlést. Az új szabvány két további érintkezõt különít el, az eddigi 9 helyett 11 ponton kommunikál a váz az optikával. A képérzékelõ fizikai méreteit a szabvány szerint nem éri változás, azok a jelenlegi 18x13,5 milliméteres méretben kerülnek a mikronégyharmados vázakba is, jóllehet, a tükör hiányából adódóan végig élõkép-üzemmódban mûködnek.

Panasonic Lumix DMC-G1

Az úttörõ G1, a többi modell ezt a gépet fogja követni

A Panasonic a Lumix DMC-G1 fényképezõgépet ma jelentette be hivatalosan, annak ellenére, hogy az új szabvány fejlesztésének híre után több hónapot feltételeztünk volna az elsõ fogyasztói termékek megjelenéséig. A G1-et a gyártó a világ legkisebb és legkönnyebb cserélhetõ optikás gépeként írta le, mely állítás igaz, de a meglévõ kategóriák ismeretében nyakatekert is egyben, mert a fényképezõgép nem tükörreflexes és nem is kompakt. A kettõ között félúton található köztes állapot nagyon úgy tûnik, hogy a legjobbakat örökölte felülrõl és alulról egyaránt, így a kiváló képminõség készítésének lehetõsége kezesebb, egyben kisebb fizkai méretekkel rendelkezõ gépben testesülhet meg.

A Panasonic G1 a külsõ megjelenést tekintve is közelebb áll a kompaktgépekhez, az egyszerû kezelhetõséget sugallva dobja az öltönyös feketét és az elegáns ezüstöt, mert a teljesen automata divatkompaktokhoz hasonlóan több színben is elérhetõ, a feketén kívül sötétpiros és sötétkék színek is választhatók. A két utóbbi színváltozatot azért a komoly képességeket hangsúlyozó vastag fekete részletekkel is rendesen ellátták.

Panasonic Lumix DMC-G1

Tükör helyett élõkép üzemmód

A felcsapódó tükröt és a pentaprizmát kiváltó hagyományos, ultrazoomos gépekben található elektronikus (itt élõkép) keresõ átlagos minõsége erõsen visszavetné a használati kényelmet, hiszen egy 200 ezer képpontos változat közel sem adja a tükörreflexes gépekben megismert érzetet. Bár a sasszemûek számára a G1 keresõje is elmaradhat a pusztán optikai alapokon nyugvó tükrös változattól, az ebben alkalmazott parányi megjelenítõ 1,44 millió képpontból (piros, kék és zöld alképpontok összege) állítja elõ a képérzékelõ által vett jeleket. Ez a felbontás kézi fókuszálás mellett is biztosíthatja a szükséges kontrollt, mert a rajta megjelenõ kép nagyítható is, ha nem jelentene elég biztonságot a teljes kép 1,44 megapixeles finomsága, akár öt-tízszeresére is közelíthetõ annak fókuszban lévõ területe a gépvázon található vezérlõtárcsával. E kijelzõ meglepõen gyors, másodpercenként 180-szor frissíti a tartalmat.


Az elektronikus keresõ mellett a "kompaktosabb" felhasználás érdekében egy hátoldali, másodpercenként 60 képkocka megjelenítésére képes kijelzõ is rendelkezésre áll, mely három hüvelykes, a képet pedig 460 ezer pixelbõl állítja össze. E kijelzõ ráadásul kihajtható is, vízszintes irányban 180 fokos, függõlegesen pedig 270 fokos szabadságot adva a megfelelõ helyzet megtalálásához. A hátoldali panel és az elektronikus kijelzõ a négyharmados képérzékelõ által látott kép száz százalékát vetíti a fotós elé.

Panasonic Lumix DMC-G1

Képességek, szolgáltatások

A beépített villanóval és vakupapuccsal is ellátott G1-be a Panasonic új fókuszrendszert tervezett, mely kontrasztérzékelésen alapul, és a gyártó állítása szerint amellett, hogy pontos, még nagyon gyors is. Az autofókusznak számos üzemmódja van, ezek között arcérzékelés (15 arc egyidejû felismerése), többpontos fókuszálási mód, illetve követõ autofókusz is megtalálható. Természetesen az aktív területet mi is megadhatjuk a 23 fókuszpont valamelyikének fix kiválasztásával.

Az adapter segítségével a hagyományos négyharmados optikák is használhatók

A DMC-G1 amellett, hogy teljes kézi bellíthatósáégot kínál, az automata üzemmód kedvelõinek arcára is mosolyt csalhat: auto-módja a témaautomatika programjaiból is válogathat, emellett intelligens érzékenységállítást is kínál, mely arra ügyel, hogy az ISO-érték csak az elmosódásmentes képekhez feltétlenül szükséges mértékben emelkedjen. A Panasonic a lencsetag mozgatásán alapuló rázkódásvédelem elkötelezettje, ezért a váz helyett ezt a feltekert optikáknak kell tartalmaznia. Az objektívcserék során a képérzékelõre került szennyezõdést ultrahangos szenzorportalanító távolítja el.

Panasonic Lumix DMC-G1

A Panasonic Lumix DMC-G1 HDMI-kimenettel rendelkezik, SD/SDHC, vagy MMC kártyákra menti az elkészült fotókat, melyek tartalma kártyaolvasó mellett a gépben hagyva is átmásolható a számítógépre az USB 2.0 csatlakozó segítségével. Az energiaellátás egy 1250 mAh kapacitású lítiumion akkumulátor feladata, mellyel 330-350 kép készíthetõ egyetlen feltöltéssel (függõen attól, hogy a hátoldali kijelzõ, vagy az elektronikus keresõ segítségével komponálunk).

Jövõ hónapban már ráillõ optikákkal a boltokban

A 124x84x45 milliméteres, üresen 380 grammos gépváz tömege a csomagban mellékelt LUMIX G VARIO 14-45mm/F3.5-5.6ASPH. MEGA O.I.S. rázkódásvédett, 28-90 milliméteres zoomtartományban üzemelõ optikával 630 grammra emelkedik. A fényképezõgép mellé az alapoptikán kívül még egy puhatokot, napellenzõt, nyakszíjat és töltõt kapunk a szoftvereket tartalmazó CD mellett. Azok számára, akik duplaoptikás készletet szeretnének, a Panasonic bejelentette a LUMIX G VARIO 45-200mm/F4.0-5.6 MEGA O.I.S. rázkódásvédett teleoptikáját, mely a kétszeres szorzó alkalmazása miatt 90-400 milliméterig tartó nagyítást ad.

Panasonic Lumix DMC-G1

Az alapoptikával szerelt Lumix DMC-G1 készlet sajnos nem lesz a legolcsóbb tükörreflexes minõséget kínáló fényképezõ, magas, 1200 dolláros árát azonban a jó minõségû alapoptika is indokolja, a váz üresen 750 dollárért vásárolható majd meg. A G1 október legvégén érkezik, vele egyidõben válik elérhetõvé a teleoptika is.

Egyéb jelentkezõ?

A Samsung az Olympushoz és a Panasonichoz hasonlóan vélekedik a jelenlegi tükörreflexes kínálattal kapcsolatban, azaz ezen gépek vásárlóinak nagy többsége szerint e gépek kezelése bonyolult, továbbá a kompakt fényképezõkhöz hasonlítva nem kifejezetten hordozhatóak. A Samsung fejlesztése kisebb fényképezõgépeket eredményezhet, melyek nem készülnek leváltani a gyártó nagyobb DSLR modelljeit, ehelyett azok mellé kerülnek 2010-tõl a kínálatba.

Az új, APS-C méretû képérzékelõt tartalmazó Samsung fényképezõgépek a Panasonic G1-nél jóval késõbb, csak 2010 tavaszán mutatkozhatnak be. Az elsõ, ma még nem ismertetett modellszámú tükörmentes gépváz a Samsung jelenlegi 14 megapixeles CMOS-képérzékelõjét kapja, rá a jelenlegi GX optikakínálat tagjainál kisebb lencsék illeszthetõk majd. Az új típusú gép a tükör helyett elektronikus keresõt alkalmaz, melybõl egyenesen következik, hogy a gépváz képérzékelõje folyamatosan terhelve feltétlen kell, hogy kínálja az élõképet e keresõn, illetve a hátoldal panelén.