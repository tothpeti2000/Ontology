A teljes kompaktfényképezõ-családját frissíti a Samsung

A Samsung teljes kompaktfényképezõ-sorozatát frissíti, az újdonságok a gyártó kompakjainak teljes választékát átalakítják.



A Berlinben zajló IFA szakkiállításra vitte el a Samsung az új fényképezõit, melyek közül párat most láthatott elõször a nagyérdemû. Az újdonságok közül a csúcsmodell, a fémházas NV100HD 14,7 megapixeles felbontással és 28 milliméteres széleslátószöggel örvendeztetheti meg a használót. A rázkódásvédelemmel felszerelt, 280 eurós topkompakt Schneider-Kreuznach optikája 3,6-szeres zoomtartományban állítható, emellett képes HD-felbontású videók harminc képkocka/másodperces sebességû felvételére. A fényképezõ hátoldalán egy érintésérzékeny, három hüvelykes, 460 ezer képpontos kijelzõ található, a menübéli beállítások, valamint a fókusz kijelölése is e panelen történhet.

 

A rejtett optikás sorozat új üdvöskéje az NV9, melynek parányi, ötszörös zoomátfogású, rázkódásvédett optikája alatt egy tíz megapixeles képérzékelõ örökíti meg a fotóznivalót. Az elegáns, egyben exkluzív fémház tetején karórák számlapjaihoz és mutatóihoz hasonló mûszerek mutatják a memóriakártya és az akkumulátor töltöttségi fokát. A 95x59,9x21,3  milliméteres fényképezõgép arcfelismerõ autofókuszt kínál, ugyanakkor nemcsak fotózásra, hanem multimédiás lejátszóként is befogható -- az fényképezõgép MP3 hang- és MP4 filmlejátszásra is alkalmas. Az NV9 220 euróért vásárolható majd meg.

 

Sokoldalú fényképezõgépet keresõknek a rázkódásvédett, 3,6-szeres zoomot és 28 milliméteres széleslátószget kínáló L310W fényképezõgépet ajánlja a Samsung. A 13,6 megapixeles képérzékelõjével ellátott L310W ebben a hónapban már a polcokon lehet, érte 250 eurót kell majd fizetni. A 160 eurós L210 egy, az Olympus FE-sorozat ismert formavilágú tagjaihoz hasonló vékony fényképezõ, tíz megapixeles szenzora elõtt háromszoros nagyításra alkalmas optikát találunk. A hátoldal 2,7 hüvelykes kijelzõt tartalmaz. Ez a kompakt is kínálja az arcérzékelés lehetõségét, továbbá az elmosódott képek ellen itt is rendelkezésre áll a lassan alapfunkciónak tekinthetõ rázkódásvédelem.

 


Az ötödik újdonság, az S1070 gömbölyded formájú gépházában háromszoros zoomot és tíz megapixeles felbontást kínáló hardver található. A készülék a gyártó szerint igen könnyen kezelhetõ, ráadásul a rázkódásvédelem és az arcfelismerõ sem hiányzik belõle. Az aránylag olcsó fényképezõ már ebben a hónapban megjelenhet, aránylag szerény, 120 euró körüli fogyasztói áron.