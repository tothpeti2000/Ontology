Nyolc megapixeles kamerával szerelt mobil a közeleg a Samsungtól

A Samsung új mobillal lépett színre, mely elsõdleges feladatai között a fényképezést tartja leginkább számon: a telefon nyolc megapixeles, autofókuszos kamerával rendelkezik.



A Samsung bemutatta Pixon névre hallgató mobilját, mely leginkább a  sokat fotózók számára lehet vonzó. A telefonba épített fényképezõ nyolc megapixeles képérzékelõvel, arcfelismerõ autofókusszal, mosolyidõzítéssel, valamint fix gyújtótávolságú lencsével rendelkezik, a sötétebb helyszíneken pedig LED vakuját villanthatja fel. A kamera mozgófilm-felvételi képességei is figyelemreméltóak, a VGA felbontáson túl 720x480 képpontot is képes harminc kép másodpercenkénti sebességgel rögzíteni. A Pixon ezen túlmenõen ismeri a DivX és a H.264 kódolással tömörített felvételeket is.


A Pixon optikai zoommal nem rendelkezik, de alacsonyabb felbontást kiválasztva mégis nagyított képhez juthatunk, így az átlagos mobilok fényképezõi által készített képek felbontásával megelégedve akár három-négyszeres nagyítást is kaphatunk. A Pixon nem a legkisebb mobilok egyike, kell a hely a 3,2 hüvelykes, 240x400 képpontos, érintésérzékeny kijelzõnek, mely alatt alig találunk valamit: ezek mindössze a hivásindításhoz és bontáshoz szükséges, valamint a menüt aktiváló gombok.

Samsung M8800 Pixon

A mindössze 13,8 milliméter vastag telefon az adatkapcsolat terén is szépen domborít, a weboldalak, illetve a levelezés 7,2 Mb/s sebességgel történhet, a mobil HSDPA modulja erre képes. A fejlett, virtuális térhangzást is nyújtó Samsung Pixon M8800 sajnos GPS-vevõegységgel és Wi-Fi hálózati csatolóval nem rendelkezik, ennek ellenére õsz végétõl sikerre számíthat, legfõképp az év végi hajrában. Árakkal kapcsolatban konkrétumokra még várnunk kell, a gyártó ezeket október elején közli.