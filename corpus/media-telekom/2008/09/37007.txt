Öt év múlva 1,2 millió hazai háztartásban lehet 100 megabites internetkapcsolat

2013 végére a Magyar Telekom körülbelül 780 ezer háztartást tervez elérni fiber-to-the-home (optikai kábel a lakásig, FTTH) hálózattal, valamint további 380 ezer kábelhálózattal lefedett háztartásban EuroDocsis 3.0 technológiával fejleszti tovább hálózatát -- jelentette be a szolgáltató. Az újgenerációs hálózatokon akár 100 Mbit/s sávszélesség is elérhetõ lesz majd, így a felhasználók egyszerre használhatnak több sávszélesség-igényes szolgáltatást, mint amilyen a nagyfelbontású IPTV, a videoletöltés és a gyors internetezés.



Az ütemterv szerint 2009 végére mintegy 200 ezer háztartásban lesz elérhetõ az újgenerációs optikai hálózat, 2013 végéig pedig összesen 780 ezer háztartást kapcsolnak be. Ezzel egyidõben, 2009 végére a Magyar
Telekom mintegy 380 ezer háztartásban az EuroDocsis 3.0 technológiát felhasználva továbbfejleszti kábelhálózatát alkalmassá téve azt hasonlóan nagysebességû adatátvitelre. 2013 végére a tervezett hálózatfejlesztések
eredményeképpen összesen mintegy 1,2 millió háztartásban lesz
elérhetõ új generációs hozzáférési hálózat.

Az optikai hálózat kiépítéséhez elsõsorban FTTH G-PON (Gigabit
Passive Optical Network, gigabites passzív optikai hálózat)
technológiát használ a Magyar Telekom, de a társaság közleménye szerint  eseti alapon egyéb technológiák használatára is sor kerülhet. A G-PON egy pontból több fogyasztó lakóhelyéig viszi el az optikai szálat, az egyetlen optikai szálon pedig áramellátást nem igénylõ (passzív) eszközök osztják meg a sávszélességet. Az EuroDocsis 3.0 a jelenlegi kábelhálózatunk (HFC)
továbbfejlesztését jelenti, amely azonban nem igényel a fizikai
hálózatban további beruházásokat, csupán a fejállomásnál és az
ügyfelek lakóhelyén van szükség a berendezések fejlesztésére.


 A legnagyobb hazai szolgáltató 2009 és 2013 között összesen 40 milliárd forintot tervez elkölteni az új generációs  hálózat kiépítésére, amibõl 2009-re körülbelül 10 milliárd forint jut, amelyet az optikai hálózat kiépítésére és az EuroDocsis 3.0 fejlesztésekre fordít a cég. Így
2009-ben a teljes beruházási kiadások szintje nagyságrendileg meg
fog egyezni a 2008-ra tervezett értékkel.