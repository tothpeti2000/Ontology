A Samsung is fejleszti &quot;hibrid&quot; fényképezõgép-sorozatát

Az Olympus-Panasonic féle Micro Four Thirds-hez hasonló, ám attól technikai jellemzõiben több ponton is eltérõ fényképezõgép-típus fejlesztését jelentette be a Samsung, melynek ígérete szerint az új sorozat gépei tükörreflexes minõséget és az objektívek cserélhetõségét kínálják a jelenlegi tükörreflexes gépeknél jóval kompaktabb méretben.



A Samsung az Olympushoz és a Panasonichoz hasonlóan vélekedik a jelenlegi tükörreflexes kínálattal kapcsolatban, azaz ezen gépek vásárlóinak nagy többsége szerint e gépek kezelése bonyolult, továbbá a kompakt fényképezõkhöz hasonlítva méretüket nem kifejezetten hordozhatóak. A Samsung fejlesztése kisebb fényképezõgépeket eredményezhet, melyek nem készülnek leváltani a gyártó nagyobb DSLR modelljeit, ehelyett azok mellé kerülnek 2010-tõl a kínálatba.

Az új, APS-C méretû képérzékelõt tartalmazó Samsung fényképezõgépek 2010 tavaszán mutatkozhatnak be. Az elsõ, ma még nem ismertetett modellszámú tükörmentes gépváz a Samsung jelenlegi 14 megapixeles CMOS-képérzékelõjét kapja, rá a jelenlegi GX optikakínálat tagjainál kisebb lencsék illeszthetõk majd. Az új típusú gép a tükör helyett elektronikus keresõt alkalmaz, melybõl egyenesen következik, hogy a gépváz képérzékelõje folyamatosan terhelve feltétlen kell, hogy kínálja az élõképet e keresõ, illetve a hátoldal panelén.

Az új rendszerû vázak optikái ma még csak kezdeti próbaváltozatban léteznek, de fejlesztésükkel kapcsolatban nyugodt hangon vélekedett Byung Woo Lee, a Samsung Techwin igazgatóhelyettese: "Igen nagy tapasztalattal rendelkezünk az optikák gyártása terén, a Samsung fotózástól távolabbi területei számára éppúgy, mint kompakt fényképezõinkbe régóta gyártunk lencséket. Mindemellett a hetvenes évektõl készítünk fényképezõgép-vázakat, tehát az új optikák fejlesztése nem jelent számunkra megoldhatatlan kihívást."


Lee hozzátette, mindamellett, hogy nagy hangsúlyt fektetnek arra, hogy az új fényképezõk megfizethetõk legyenek, feltétlenül ragaszkodnak a professzionális minõséghez is. Lee szerint a Canon és a Nikon extrém piaci szárnyalása miatt a kisebb gyártók számára óriási a kihívás, nagyobb, illetve jelentõsnek mondható piaci részesedéshez jutni a Samsung számára egy új kategória bevezetésével egyszerûbbnek látszik.

Az Olympus és a Panasonic "kisnégyharmados" fejlesztésû gépvázai is kisebb optikákat fogadhatnak a jelenlegieknél, a Samsung rendszerétõl eltérõen ezzel a rendszerrel kapcsolatban a fõbb adatokat is ismerhetjük.  Ezen optikák képérzékelõtõl mért távolsága 20 milliméter lesz, vagyis fele a jelenlegi négyharmadosok 40 milliméterének. Az eddigi optikák az új vázakon is használhatók lesznek, ekkor egy 20 milliméter vastag adaptergyûrû tartja a szükséges plusz távolságot, illetve adja át a vezérlést. Az új szabvány két további érintkezõt különít el, az eddigi 9 helyett 11 ponton kommunikál az új rendszerben a váz az optikával.

 A Micro Four Thirds-ben alkalmazandó képérzékelõ fizikai méreteit nem éri változás, azok a jelenlegi 18x13,5 milliméteres méretben kerülnek a mikronégyharmados vázakba is, jóllehet, a tükör hiányából adódóan végig élõkép-üzemmódban mûködnek majd.  Ilyen mélységekben a Samsung nem ment bele részletekbe, azt azonban Byung Woo Lee elárulta, hogy a "kisnégyharmados" rendszerben alkalmazandó képérzékelõnél a Samsung szenzora nagyobb, APS-C méretû lesz.