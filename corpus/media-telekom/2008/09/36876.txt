Már semmi nem állhat az útjába a digitális földfelszíni tévéadás, a MiniDigTV indulásának

MiniDigTV néven indul az Antenna Hungária digitális földfelszíni televíziós mûsorsugárzási szolgáltatása, mely a cég vállalása szerint decemberre az ország lakosságának 60 százaléka által elérhetõ lesz. A csatornák többsége ingyenes lesz, a lefedettség pedig folyamatosan bõvül, és már a jövõ év végére eléri a jelenlegi analóg szórás elérését -- többek közt ez áll az Antenna Hungária és a Nemzeti Hírközlési Hatóság (NHH) által ma ünnepélyes keretek közt aláírt, digitális földfelszíni televízió- és rádiómûsor-szóró hálózatok üzemeltetési jogosultságára vonatkozó szerzõdésekben.



Az NHH július 25-én jelentette be, hogy az illetékes országgyûlési bizottság jóváhagyta a hatóság döntését, mely szerint a digitális átállás során az országos földfelszíni televíziós és a rádiós mûsorszóró-hálózatok üzemeltetésére márciusban kiírt pályázatok közül mindkettõt egy cég, az Antenna Hungária Zrt. nyerte meg. A nyáron született döntés értelmében az Antenna Hungáriának adatik meg a lehetõség mind a televíziós mind a rádiós multiplexek üzemeltetése -- a cég szoros versenyben nyert a tévés pályázaton induló Digital Broadcasting Kft.-vel, illetve a rádiós pályázaton próbálkozó Magyar Rádió Zrt.-vel szemben.

Nincs több buktató

A pályázat nyertese egyebek mellett kötelezettséget vállalt arra, hogy az ország területének több mint felén legalább 5 televízió és az ország területének közel harmadán 12-18 rádió adását teszi elérhetõvé ingyenesen digitális földfelszíni mûsorszórással. A szerzõdés megtámadására a törvényi keretek szerint kötelezõen biztosított 45 napos határidõ lejárt, a szolgáltató és a hatóság részérõl ma került aláírás a papírokra.

Az Antenna Hungária a szerzõdés szerint  nagyságrendileg 25 milliárd forintot költ a digitális földfelszíni sugárzású hálózat kiépítésére a következõ 4-5 év során. A magyar állam és az NHH elõírásai alapján az Antenna Hungária annak érdekében, hogy a digitális televíziós sugárzást megkezdhesse, csaknem az összes mûsorszóró antennarendszer rekonstrukcióját elvégzi.

A digitális televízió (DVB-T), rádió és mobil-televíziós szolgáltatások a tervek szerint idén decemberben indulnak el. A digitális televíziós mûsorszórás lakossági lefedettsége idén közel 60 százalékos lesz, három telephellyel (Budapest, Szentes, Kabhegy). A hálózat jövõre újabb nyolc telephellyel bõvül, a lefedettség pedig 88 százalékra nõ, ezzel a digitális hálózat meghaladja majd a jelenlegi analóg országos kereskedelmi csatornák 86 százalékos lefedettségét. A hálózat lefedettsége 2010 végére eléri a 95 százalékot.


A mobil-televíziós (DVB-H) szolgáltatás 2008-ban Budapesten és környékén indul el 16 százalékos lefedettséggel, 2009 végére pedig további 7 nagyvárosban, valamint a Balaton környékén is elérhetõ lesz. A lefedettség 2012-re 50 százalékra emelkedik. A DAB+ digitális rádiós szolgáltatás lakossági lefedettsége három budapesti telephellyel már idén eléri a 31, jövõre 44 százalékot, a teljes kiépítésre 2013-ig kerül sor.

Elsõ körben kimaradhatnak a kereskedelmi csatornák

Az Antenna Hungária MinDigTV néven induló szolgáltatásának gerincét a közszolgálati csatornák -- az m1, m2, Duna TV -- adják, ezek bizonyos adásokat HD-ben sugároznak majd. Az RTL Klub és a TV2 hatvan napon belül dönthet arról, hogy megjelenik-e az új szolgáltatás kínálatában. Az ATV, Hír TV kódolt adása szerepelni fog a kínálatban, de még nem született döntés a részleteket illetõen. A csatornákat a szerzõdés szerint MPEG-4-be kódolják majd, a vételhez olyan televízióra vagy beltéri egységre (set-top box) van szükség, mely rendelkezik MPEG-4-es DVB-T tunerrel.

A digitális vevõkészülékekhez az elektronikai boltokban, szakáruházakban juthat hozzá a lakosság. Tímári Sándor, az Antenna Hungária elõírásainak megfelelõ beltéri egységeket beszállító egyik nagykereskedelmi partner, az Infopatika Kft. ügyvezetõje lapunk kérdésére úgy becsülte, hogy a vevõkészülékek ára kezdetben 20 és 40 ezer forinttól indulhat majd, attól függõen, hogy csak normál, vagy nagyfelbontású adások vételére is alkalmasak. Az Antenna Hungária vállalta, hogy egyes modellekre részletfizetési konstrukciót is bevezet, ezek törlesztõrészlete maximum a jelenlegi minimálbér egy százaléka lehet havonta.