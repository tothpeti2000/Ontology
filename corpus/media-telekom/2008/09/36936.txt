Újabb részletek szivárogtak ki a Full Frame Canon EOS 5D Mak II-rõl

Ma a tükörreflexes gépek piacát a Micro Four Thirds rendszer elsõ gépe, és a teljes, 35 milliméteres képkocka méretû képérzékelõkkel szerelt fényképezõgépek tartják lázban. A Canon EOS 5D Mark II utóbbiak kategóriájába illeszkedik majd, róla a hivatalos bejelentés elõtt pár újabb részlet szivárgott ki.



A jelenleg megvásárolható 5D már három éve piacon van, így sokat várhatunk az ezt leváltó újdonságtól, az 5D Mark II-tõl. Az EOS 5D alacsonyabb árszinten elõször tette elérhetõvé a Full Frame képérzékelõt, mely mindaddig csak az igen drága, high-end vázakban volt fellelhetõ. Az új modellel kapcsolatban pár új részlet kiszivárgott, ne felejtsük, még a hivatalos bejelentést nem ejtette meg a gyártó.


Korábban 21 megapixeles képérzékelõt említettek a bennfentesek, a legfrissebb információk szerint azonban a felbontás 24 megapixel lesz. A fényképezõvel kapcsolatban az is kiderült, hogy az érzékenység 25600-as ISO-értékig tornászható fel, azonban csak sejtjük, hogy ez a szám kiterjesztett érzékenységet jelent. A nagyméretû CMOS-szenzort természetesen felszerelik ultrahangos szenzorportalanítóval is.

Canon EOS 5D Mark II

A teljes 36x24 milliméteres, kisfilmes képkockás képérzékelõvel szerelt Canon EOS 5D Mark II-re új portrémarkolat (BG-E 6) csavarható majd fel. Maga a cseppállóra tömített gépváz magnézium-ötvözetbõl készül, rajta HDMI-kimenet és háromhüvelykes kijelzõ lesz. A váz kínál mozgókép-felvételi üzemmódot is, bár abban már nem lehetünk már biztosak, hogy a filmek HD-felbontásúak lesznek. Az EOS 5D Mark II egy héttel a Photokina elõtt, már szeptember 17-én bemutatkozhat.