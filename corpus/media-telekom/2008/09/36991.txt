A CD után jöhetnek a memóriakártyán árult zenei albumok

[WSJ/HWSW] A CD-eladások csökkenése és az online zeneletöltés egyre népszerûbbé válása között lavírozva mutatott be egy új zeneterjesztési médiumot a SanDiskkal karöltve a négy nagy lemezkiadó (EMI, Warner, Sony BMG, Universal).



SD+MP3=SlotMusic

A SlotMusic lényegében nem más, mint egy microSD memóriakártya, amelyen MP3 formátumban megtalálhatók a dalok, illetve esetleges extra tartalmak (képek, videók, egyebek). Természetesen a memóriakártyán szabadon hagyott helyet a felhasználó a saját adataival is megtöltheti, vagy akár le is törölheti róla a gyártó által elõre feltöltött fájlokat.

A választás azért esett a microSD formátumra, mert a ma piacon levõ, zenelejátszásra alkalmas készülékek (PC-k, mobiltelefonok, MP3-lejátszók) legtöbbje képes olvasni. Persze számtalan ellenpéldát lehetne hozni, de az kétségtelen, hogy a memóriakártya-formátumok közül az SD a leginkább elterjedt. A SlotMusic kártyákhoz nem csak miniSD- és SD-adaptert csomagolnak majd, hanem egy USB-s olvasót is, hogy a zenéket olyan számítógépekre is rá lehessen tölteni, amelyek nem rendelkeznek kártyaolvasóval.


 A kezdeti kínálatban közel 30 SoltMusic formátumú album szerepel majd, amelyeket az amerikai nagyáruházak a CD-khez közeli polcokon árusítanak majd októbertõl. A lemezek többsége a fiatalok körében népszerû elõadóktól származik (pl. Usher, Rihanna, Akon, Ne-Yo), ami arra enged következtetni, hogy a megcélzott közönséget is elsõsorban õk alkotják. A SlotMusic albumok a New York Times értesülései szerint 7-10 dollárba kerülnek majd, szemben az audio CD-k 15-20 dolláros árával.

Versenyképes lehet-e?

Egyelõre nem látszik, a SlotMusic hogyan tud versenyezni a CD-kkel vagy az online letöltéssel. Az SD-kártyán eladott zene MP3 formátumban érkezik, minõség tekintetében tehát nem éri el a CD-t, miközben a tartalom ugyanúgy fizikai adathordozón érkezik a fogyasztóhoz, ebbõl a szempontból tehát lényegében mindegy, hogy a boltban CD-t vagy SlotMusic kártyát teszünk a kosárba. A letöltések gyorsaságát és kényelmét pedig egyik fizikai adathordozó sem képes biztosítani.