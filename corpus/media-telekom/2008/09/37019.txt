Bemutatkozik a Pentax K-m olcsó tükörreflexes fényképezõgépe

A Photokina rendezvényen mutatkozott be a Pentax új, belépõszintû tükörreflexes gépváza, a K-m, amelyet most bõvebben is ismertetünk.



A Pentax a Canon EOS 1000D ellenfelének szánja legújabb tükörreflexes gépvázát, melynek tíz megapixeles CCD képérzékelõje rázkódásvédelmet is kapott. A kisméretû váz követi a Pentax hagyományokat, benne négy ceruzaakkumulátor található. A gép kezelése a kompaktgépekrõl váltók kedvéért igen egyszerû, a legtöbb gomb elérhetõ a markolatot fogó kéz ujjaival is.

[+] Kipróbáltuk a Canon legújabb, egyben legolcsóbb tükörreflexes fényképezõgépét  

Az 525 grammos K-m burkolata a fröccsenõ vízzel szemben nem ellenálló, az ehhez szükséges tömítéseket a korábban bemutatott, már megvásárolható K200D-tõl eltérõen nem tartalmazza. A fényképezõ érzékenysége ISO 100-as értéktõl egészen ISO 3200-ig állítható, az autofókuszos rendszer pedig öt fókuszpont közül választhat, utóbbi jóval kevesebb mint a K200D 11 pontja. A nagyobb testvérhez képest azonban komolyabb a K-m sorozatfelvételi képessége, akár 3,5 kép is készülhet vele másodpercenként, szemben a K200D 2,8 képével.

Pentax K-m


A fényképezõ portaszító bevonattal ellátott CCD képérzékelõjének tisztaságáért szenzorrezgetéses portalanító is ügyel. A K-m tagadhatatlanul középpontba helyezi az automata fényképezési módot, benne tíz fotózási körülményt összefoglaló témaautomatika áll az egyszerû használatra vágyó felhasználók kedvében. A váz tetejérõl hiányzik a fõbb beállításokat megjelenítõ státuszkijelzõ, ennek szerepét a hátoldali, 230 ezer képpontos, 2,7 hüvelykes kijelzõ vette át.

A fényképezõgép menürendszere alapból ismeri a magyar nyelvet, így külön munkálatokat nem igényel majd a hazai modellek bevezetése. A K-m árával kapcsolatban csak az egy, illetve kétoptikás készletekrõl írhatunk konkrétumokat: míg a 18-55 milliméteres gyújtótávolság-tartományban dolgozó F/3,5-5,6 DA-L optikás kit 742 dolláros áron jut el a boltokba, addig az 50-200 milliméteres, F/4-5 ED optikával is kiegészített változat 930 dollárért vásárolható meg a jövõ hónaptól.