A Vodafone-é az új androidos HTC okostelefon

Magyarországra még a T-Mobile G1 sem jutott el, miközben a barcelonai Mobile World Congressen a HTC és a Vodafone már a második Android telefont mutatja be. Az új okostelefon alapjaiban nem különbözik a G1-tõl, csupán némi ráncfelvarráson esett át, illetve a kicsúsztatható QWERTY-billentyûzet tûnt el róla.



A HTC Magic érkezése várható volt, s a korábban kiszivárgott információk alapján az sem meglepetés, hogy vékonyabb dizájnnal és kicsúsztatható billentyûzet nélkül érkezik az ezúttal a Vodafone számára exkluzív Android operációs rendszert használó készülék. A Magic esetében a 3,2 hüvelykes kijelzõ veszi át az input feladatokat, így egyértelmû az is, hogy a "Cupcake" nevû Android fejlesztés is bekerült a szoftverbe, ami virtuális QWERTY-billentyûzet biztosít a szövegbevitelhez.

Ahogyan minden androidos készülékben, itt is teljesen integráltak lesznek a Google webes szolgáltatásai, mint a Gmail, Google Calendar, YouTube vagy éppen a Google Maps. Ennek ellenére a felhasználók nem lesznek hozzáláncolva a keresõóriás megoldásaihoz, könnyedén válthatnak keresõmotort is, de bármilyen másik e-mail szolgáltatást is támogat a készülék POP3-at és IMAP-ot is támogató kliensén keresztül.

HTC Magic 


Az alapkiszerelésben telepített szoftvereken felül az Android Market kínálatából  mindenki kedvére válogathat alkalmazásokat. A Google nemrégiben bejelentette, hogy az Android Marketen megjelenhetnek a fizetõs alkalmazások is, ezért mire megérkezik a G2, addigra feltételezhetõen megjelennek komolyabb, kidolgozottabb programok is, hasonlóan az iPhone/iPod Touch és az Apple Store esetében tapasztaltakhoz.

A HTC Magic természetesen hardverileg sem marad majd el a kor elvárásaitól, hiszen a Wi-Fi, EDGE, HSDPA (7,2 Mbit) támogatás mellett GPS és Bluetooth is kerül bele, illetve egy 3,2 megapixeles kamera is, ami  videofelvételre is alkalmas. A Vodafone már tavasszal elkezdi forgalmazni a készüléket az európai piacokon, az Egyesült Államokban viszont csak késõbb jelenik majd meg. Az árazásról egyelõre nincsenek pontos információk, mindössze annyit árult el a szolgáltató, hogy "különbözõ csomagokban lesz elérhetõ".