Az LG zöld úton jár napelemes mobiljaival

Az LG a Mobile World Congressen két napelemes mobillal próbál rálépni a zöld útra. A készülékek tervezésénél maximálisan szem elõtt tartották a környezetvédelmet, a töltési módtól egészen a csomagolásig.



Az LG olyan mobiltelefonokat jelentett be, melyeket a nap sugarai is feltölthetnek. Az egyik a gyártó korábbi, KF750 Secret mobiljára emlékeztet, csak épp kiegészítették a hátoldalra szerelt napelem-cellákkal, melyek a belsõ, lítiumion akkumulátort látják el energiával -- tíz perc "napozás"  három perc beszélgetésre elegendõ energiával tölti a telepet. Mindkét mobil szétnyitható készülékházzal rendelkezik, egyikük hátoldalán pedig egy fényképezõ is megtalálható. Ha utóbbinak van köze a tavaly májusban bejelentett KF750-hez, akkor benne legalább egy 5 megapixeles kamerára, valamint 240x320 képpontos, 2,4 hüvelykes kijelzõre számíthatunk.




 A telefonok burkolata újrahasznosított mûanyagból készül és a Samsung Blue Earth mobiljához hasonlóan a csomagolás anyaga, valamint a felhasználói kézikönyv is újrafelhasznált papírból van. Az LG és a Samsung készüléke bizonyíték arra, hogy egyre több gyártó veszi zöldre a formát termékpalettájuk egy részénél, újrahasznosított anyagokból készült telefonja például a Nokiának is van.

A gyártó -- aki a Mobile Wold Congressen a 3D-kezelõfelülettel ellátott felsõkategóriás ARENA okostelefon mellett az eddigi legvékonyabb okostelefont, az LG-GM730-at is bejelentette -- a napelemes mobilokkal kapcsolatos árakat, modellneveket és a forgalmazás startjának idõpontját nem közölte.