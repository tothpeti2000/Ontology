12 megapixeles kameratelefont mutatott be a Sony Ericsson

A Sony Ericsson 12 megapixeles fotók elõállítására alkalmas mobiltelefonnal lepi meg a fogyasztókat, valamikor az év második felében. Az új mobilon Symbian operációs rendszer fut, érintõképernyõje pedig 16:9 képarányú.



A barcelonai Mobile World Congress kiállításon vasárnap jelentette be a Sony Ericsson, hogy nyáron startol az Idou fejlesztési néven futó, 12 megapixeles képérzékelõvel rendelkezõ mobilja. A telefonnak a hivatalos bejelentés ellenére még nincs végleges típusjelölése, a kódnév helyére a gyártótól megszokott, betûbõl és számsorból álló modellszám lép majd, melyet azonban a Sony Ericsson még nem ismertetett. A 12 megapixeles kamerából kiindulva az Idou alighanem a Cyber-shot termékvonalba illeszkedik majd.



Vitathatatlan, hogy az újdonság egyik legizgalmasabb része a képalkotó egység lesz, mely 12 megapixeles fotókat is készíthet, fényszegény fotózási körülmények közepette xenon vakuval. Az értékes részegységet egy elcsúsztatható fedél is védi. A kijelzõ minõségben igazodik a szenzorhoz, a 16:9 képarányú, 3,5 hüvelykes, érintésérzékeny panel szinte a teljes elõlapot elfoglalja, alatta mindössze a híváskezeléshez és a menü eléréséhez szükséges, három igen vékony gomb látható.


Az Idout -- annak ellenére, hogy a gyártónak létezik windowsos okostelefonja is -- Symbian operációs rendszer tartja kordában, azonban már nem UIQ kezelõfelülettel, hanem a Nokia okostelefonjairól ismert Series 60-nal, állítólag az 5800 Xpress Music-on debütált 5th Editiont kapja meg a Sony Ericsson mobilja is. A készülékben Wi-Fi és GPS-vevõ is lesz, további részleteket azonban csak a nyár közepén tudhatunk meg róla, alighanem ekkor jelentik be a piaci premier idejét és az árat is.