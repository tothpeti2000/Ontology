Egy QWERTY-billentyûzetes és egy érintõkijelzõs okostelefon a Samsungtól

A Samsung a közeljövõben mutatja be új, QWERTY-billentyûzetes mobilját, melynek fotóit és technikai adatait egy angol webáruháznak hála ismertethetjük.



A Samsung C6625 a barcelonai Mobile World Congress kiállításon mutatkozott volna be, de az angol Expansys webáruház nem várt a jövõ hétfõn nyíló kapukra, és már felvesz rá elõrendelést  250 fontért. A 113,6x63x11,6 milliméteres C6625 elsõ ránézésre a kicsit vastagabb Nokia E71-et idézi és bár 108 grammjával jóval könnyebb annál, méretei nagyjából megegyeznek. A mobil a multimédia és az adatkapcsolatok terén igen fejlettnek nevezhetõ, MP4, 3GP, H.264 és WMV filmeket, MP3, AAC, AAC+, eAAC+ és WMA zenei állományokat játszhat le, a világhálót pedig 3,6 Mbit/s sebességû HSDPA-kapcsolaton keresztül éri el. A mobil 2 megapixeles kamerája fixfókuszos, mely azonban 25 képkockás frissítéssel rögzíti a rövid videókat.



A Windows Mobile 6.1 Standard operációs rendszert futtató Samsung C6625 akkumulátora az adatlap szerint 420 perces beszélgetési- és 300 órányi készenléti idõre képes, de mint minden okostelefonnál, a C6625 esetében is erõsen függ az üzemidõ a használat módjától. A 2,6 hüvelykes, vízszintes tájolású kijelzõn 320x240 képpont jelenik meg. A készülék rendelkezik aGPS-vevõvel is, belsõ 100 megabájtnyi tárját pedig microSDHC kártyákkal lehet használható méretûre bõvíteni.


A személyes adatkezelõkkel, webböngészõvel, email-klienssel és az irodai alkalmazások valamint a PDF-fájlok olvasójával felszerelt QWERTY-billentyûzetes mobil technikai adatai között még FM-rádiót, Bluetooth 2.0 adóvevõt is olvashatunk. Az Expansys 250 fontért tartja a kínálatában az okostelefont, melyre egyelõre csak elõrendelést lehet leadni, a pontos szállítási dátum ismerete nélkül.

Van a Samsungnak olyan telefonja is, amely kihúzta a hivatalos bejelentésig, ilyen az Ultra TOUCH S8300 is, melyrõl a gyártó ma lebbentette fel a fátylat. Az S8300 a Samsung Ultra sorozatának csúcsára áll, benne HSDPA-modult, 2,8 hüvelykes 240x400 képpontos, érintésérzékeny, AMOLED kijelzõt, 8 megapixeles kétvakus, autofókuszos kamerát, Bluetooth 2.0 adaptert, FM-rádiót és aGPS-vevõt találhatunk.



A 110x51,5x12,7 milliméteres, DivX, valamint XviD-állományokkal is elboldoguló Samsung S8300 belsõ memóriája 80 megabájt, melyet akár 16 gigabájtig bõvíthetünk microSDHC-kártyákkal. A windowsos okostelefonon a gyártó Omnia készülékében már megismert TOUCHWIZ kezelõfelület továbbfejlesztett változata teljesít szolgálatot.