Elkészültek az elsõ héjak a moduláris mobiltelefonhoz

Épp egy éve adtunk hírt a modu moduláris mobiltelefonról, mely egy igen könnyû és kicsi magkészülékbõl és az ezt kiegészíteni hivatott kabátokból, héjakból áll, melyek akár extra képességekkel is felvértezhetik a központi egységet. A Modu most bejelentette, hogy elkészültek a parányi mobil köré az elsõ héjak, melyeket majd a közelgõ Mobile World Congress szakkiállításon láthatnak a Barcelonába látogatók.



A modu központi mobiltelefon mag egy csupasz, 2 gigabájt memóriával és saját kijelzõvel ellátott, mindössze 7 gombbal rendelkezõ minimáltelefon, mely zenelejátszó- és háttértár funkciókkal is rendelkezik, de ezeket a képességeket extra, akár külsõ gyártók által is készített kiegészítõkkel lehet szélesíteni. A modu esetében a héjak adják meg a központi magtelefon ízét, melyek közül négy változat is bemutatkozik a közelgõ Mobile World Congress rendezvényen.

Három modu kabátvariáció

A modu night jacket jövõbemutató formavilággal és villogó fényekkel alkalmazkodik az éjszakai élethez, természetesen a kijelzõ (melyrõl még nem derült ki, hogy a magkészüléké-e, vagy egy, a héj által tartalmazott, nagyobb felbontású változat) témája is a klubok hangulatát idézi. A street art jacket a maghoz adott plusz lehetõségei között sztereo hangszórópárost és burkolatra kivezetett zenelejátszó gombokat találunk. A modu classic jacket az általános mobiltelefon-funkciókra fókuszál, a mindennapos kommunikáció által megkívánt, modern külsõvel ruházza fel a magkészüléket. A modu express jacket játékos formavilága a szórakozásra összpontosít.

A csupasz Modu mag

Maga a mag 72 x 37 x 7,8 milliméteres méretû, mindössze 40,1 grammot nyom, a hanghívások mellett képes rövid szöveges üzenetek kezelésére és MP3 állományok lejátszására is. A beépített hangszóró, a Bluetooth modul szintén alaptartozék. USB-s memóriakulcsként is használható, mert 2 gigabájtnyi memória, valamint USB 2.0 csatoló is helyet kapott benne. Az izraeli gyártó az év második negyedévére igéri a piaci megjelenést, 200 dolláros magtelefon árral, melyhez alapesetben két kabát jár. A további héjak 25 és 100 dollár közötti áron várhatóak, függõen azok kiegészítõ szolgáltatásaitól.