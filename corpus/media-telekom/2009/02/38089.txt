Napelemes mobilt jelentett be a Samsung

[HWSW] A Samsung ma bejelentette az elsõ, napelemmel meghajtott, érintõképernyõvel felszerelt mobiltelefonját, mely újrahasznosított ásványvizes palackokból készült.  
A Samsung Blue Earth telefonja az elsõk között készül újrahasznosított ásványvizes mûanyagpalackokból. Az érintõképernyõs mobil mellé olyan töltõegységet csomagolnak, melynek gyártása során mellõzik a BFR (Brominated flame retardant) megoldást, amely a késztermék tûzállóságát hivatott javítani. Az akkumulátort napelemcellák is tölthetik, melyek a hátoldalon osztoznak a kamera optikájával.


A Blue Earth mobil elõször a barcelonai Mobile World Congressen lesz látható, ahol a gyártó az újdonságot is kiállítja. A mobil kezelõfelülete is a környezettudatosságra lett hangolva, a kijelzõ fényereje és a Bluetooth adóvevõ is kapcsolható az alacsony fogyasztású üzemmódba. A Blue Earth lépésszámlálóval is rendelkezik, mely azt is kiszámítja, hogy ha autóval tettük volna meg a távot, mennyi lett volna a környezetet terhelõ széndioxid kibocsátás, és a gyaloglást választva mennyi fát mentettünk meg.
A Samsung 2009 második negyedévétõl szállítja a Blue Earth telefont, melyet újrahasznosított csomagolásban tálal. Árát a bejelentés során nem közölte a gyártó.