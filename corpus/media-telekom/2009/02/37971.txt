Mindössze 50 darab készül a Nokia 8800 Royal Arte kiadásából

Félszáz darab készül a Nokia 8800 Royal Edition mobilból, mely talán van annyira csúnya, hogy több tehetõs embernek ne is kelljen. A telefon alapjául a Carbon Arte szolgál, amelynek szénszálas burkolatát platina és 1160 darab gyémánt helyettesíti.



A Nokia luxustelefon-sorozatának Carbon Arte változata adta a technikai alapot a mindössze 50 darab Royal Arte mobilhoz, melyet két darab, nyolc csavarral rögzített platinalemez és 1160 darab gyémánt díszít, utóbbiak összesen 8,2 karátot adnak ki. A luxus a készülék dobozát sem hagyja érintetlenül, mely gránitból és bõrbõl készül, sejthetõen ebbõl sem lesz több mint 50 darab. A mobilt egyébként az angol Goldstriker -- ahol számos Nokia mobil, iPod zenelejátszó és iPhone nyert már aranyburkolatot -- alakítja át.



A 8800 Carbon Arte nem okostelefon, ennek ellenére e-mailkliens, valamint internetböngészõ (Opera Mini) került a telepített alkalmazások közé, amelyeket természetesen a személyes adatkezelõk teljes skálája is kiegészít. Az autofókuszos, CMOS-szenzorral szerelt fényképezõ 3,2 megapixeles fotókat állíthat elõ, emellett 15 kép másodpercenkénti sebességgel VGA-felbontású klipek rögzítésére is alkalmas.


Sajnos a szélessávú internetelérésre vágyóknak meg kell elégedniük a 384 kbit/s letöltési sebességgel, cserébe a mobil 4 gigabájt belsõ memóriával rendelkezik. A 8800 Royal Arte-ról túlzás nélkül állíthatjuk, hogy nem sikerült szépre, bár igaz, az egyetlen eddigi fotó készítése során sem ügyeltek a helyes megvilágításra és kompozícióra. 