Több mint izgalmas a Fujifilm új kompaktja

A Fujifilm a most bejelentett FinePix F200EXR kompaktjában olyan képérzékelõt alkalmaz, mely három különbözõ üzemmódra is képes. A gyártó által fejlesztett Super CCD EXR érzékelõ 12 megapixeles, elõtérbe helyezheti a felbontást, a dinamikatartományt, illetve a fényszegény helyzetek által kívántakat.



A Fujifilm új kompaktjának képérzékelõje akár forradalminak is nevezhetõ, hiszen képes három eltérõ üzemmódban mûködni attól függõen, hogy a felhasználó mit tart fontosabbnak. Abban az esetben, ha a lehetõ legnagyobb felbontás elérése a cél, a géppel 12 megapixeles képek fotózhatók (High Resolution Priority: HR), de ha inkább az alacsony zajszint a fontos, 6 megapixeles képméretre visszakapcsolva két képpont adataiból állíthat elõ zajszegény képeket (High ISO and Low Noise Priority: SN).



Harmadik üzemmódban (D-Range Priority: DR) két eltérõ expozíciójú 6 megapixeles kép készül egyszerre, ezeket kombinálva kapjuk a szélesebb dinamikatartományt. Ez az utóbbi üzemmód a gyártó korábbi gépeiben is elérhetõ volt már, azokban egy nagyobb és egy kisebb fizikai méretû fotódióda vette különbözõ érzékenységgel a jeleket. Bár a korábbi képérzékelõk 6 megapixelesek voltak, mégis csak 3 megapixeles képeket tudtak készíteni. Az F200EXR ezt a lehetõséget úgy kínálja, hogy ha kell, a másik üzemmódban a valós képpontoknak megfelelõ pixelmennyiséget maradéktalanul fel is használhatja.


Az F200EXR kapcsolható szenzorához új feldolgozóegység társul, melyet a gyártó az alapoktól újtervezett. A fémházas gépvázban olyan optikát találunk, mely 28 milliméteres széleslátószöget és ötszörös optikai közelítést kínál. A bemozdulásmentes képekért kettõs rázkódásvédelem felelõs, melyben szenzormozgatás elvén üzemelõ változaté a fõszerep.

A fényképezõ egyéb területeken is remekel, van benne intelligens témaválasztó, emellett szuperintelligens (a gyártó nevezi így) vakuja a makrofelvételeket sem égeti be. Akik eltérnének a témaautomatika és az automata üzemmód által felkínált lehetõségektõl, akár maguk is állítgathatják a zárat és a blendét. A fényképezõ a mozikat mindössze 640x480 képpontos felbontásban rögzítheti, természetesen a minimálisan elvárható 30 képkockás frissítéssel. A 175 grammos, 98x59x23 milliméteres, xD- és SD/SDHC kártyákkal egyaránt szóbaálló F200EXR már ebben a hónapban megérkezhet, 400 dolláros ajánlott fogyasztói áron.