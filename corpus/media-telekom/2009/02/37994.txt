A Nikon sem marad alul a zoomversenyben a 24-szeres közelítésre alkalmas fényképezõgépével

A Kodak és az Olympus után a Nikon is bejelentette 24-szeres közelítésre alkalmas ultrazoom fényképezõgépét, melynek optikája azonban közel sem új fejlesztés. A Nikon P90 a hatalmas zoomátfogással rendelkezõ optikája ugyanis már több gyártó termékeiben is megtalálható.



Már alig maradt pár gyártó, amely ultrazoom termékkategóriába esõ fényképezõgépébe saját fejlesztésû lencséket telepít. A Nikon sem tartozik közéjük, a CoolPix P90 gépében található optikának csak a burkolata tér el az Olympus, Fuji, Casio vagy a Kodak nagyzoomos fényképezõiben látott optikáktól. A P90 mindemellett 12,1 megapixeles CCD-képérzékelõt használ, melynek érzékenysége ISO 6400-ig állítható.



A fényképezõ 26 milliméteres széleslátószöget is kínál, ettõl az értéktõl egészen 624 milliméterig képes elrugaszkodni, természetesen valós rázkódásvédelemmel kisegítve. A makrofelvételek készítésekor már egy centiméterrõl éles képet kapunk, ami a gyártó esetében nem meglepõ -- bár az optika most nem a sajátja --, a közeli képek készítését mindig szem elõtt tartották a fejlesztésekkor. A P90 arcfelismerésre képes autofókusza mosolyidõzítést és pislogásérzékelést is kínál.


A Nikon Coolpix P90 nem hagyja érintetlenül a teljeskörû kézi beállíthatóságot, üzemmódválasztó tárcsáján a zár-, illetve a blende elõválasztás mellett a manuális üzemmód is rendelkezésre áll. A fényképezõ hátoldala egy olyan 3 hüvelykes kijelzõnek ad otthont, mely dönthetõ, így a békaperspektíva választásakor, vagy a gépet a tömeg fölé emelve sem ütközik nehézségbe a képek komponálása.



A CoolPix P90 bejelentésekor Mark Pekelharing, a Nikon fogyasztói termékeinek menedzsere szerint a fényképezõ kompromisszummentes átmenet a kompakt és a tükörreflexes gépek között, ezt a hatalmas zoomátfogással, a magas érzékenység kiválasztásának lehetõségével, a rázkódásvédelemmel, valamint a dönthetõ kijelzõvel indokolta. A fényképezõvel kapcsolatban 399 dolláros árra és márciusi megjelenésre számíthatunk.