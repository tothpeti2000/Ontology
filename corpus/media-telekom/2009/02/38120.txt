Bemutatkozott a Fuji árbajnok ultrazoomos fényképezõje

A Fuji bemutatta alacsony árfekvésû ultrazoom fényképezõgépét, mely tizenkétszeres közelítésre alkalmas zoomoptikát és 10 megapixeles képérzékelõt kínál. A FinePix S1500-at kedvezõ árfekvése ellenére valós rázkódásvédelemmel is ellátták.



A Fujifilm bemutatta 250 dolláros ársáv alá pozícionált ultrazoom fényképezõgépét. A FinePix S1500 a tizenkétszeres közelítést 33 milliméterrõl indító zoomoptikát foglalkoztat, mely a képet 10 megapixeles CCD-képérzékelõre vetíti. A fényképezõ autofókusza -- a kategóriában kikerülhetetlen módon -- arcfelismerésre is képes, az elektronikus rákódásvédelmet valós, szenzoreltolás elvén üzemelõ megoldás is kiegészíti.



Az S1500 az érzékenységet ISO 6400-ig engedi állítani, ekkor azonban a maximális felbontás 3 megapixelre csökken. A sorozatfelvételi üzemmódok leggyorsabbika 15 képkockát kínál másodpercenként, de maximum 2 megapixeles képméret mellett. Ha ennél nagyobb felbontásra van szükségünk, választhatjuk az 5 megapixeles képeket 6 képkocka másodpercenkéni sebességgel kínáló üzemmódot is. A gépház hátoldalán egy 2,7 hüvelykes kijelzõ található, mely230 ezer képpontból áll.

A FinePix S1500 a kézi beállítások széles skáláját kínálja, az automata üzemmód és a programok automatikus kiválasztására képes témaautomatika mellett így zárat is és blendét is állíthat a felhasználó. A mûködéshez AA-ceruzaelemekre, vagy az ezeket kiváltó akkumulátorokra van szükség, ezzel a megoldással a gyártó megspórolhatja a lítiumion akkumulátort és a hozzá tartozó töltõegységet a fényképezõ tartozékai közül.




 A FujiFilm nem tart ki tovább a saját kártyaformátuma mellett, az S1500-ban sem található már meg a gyártótól megszokott xD-kártyákat fogadó rés, a képeket és a 30 képkockás frissítésû VGA-klipeket a fényképezõ SDHC-kártyákra írja. A 325 grammos, 103x73x68 milliméteres, 250 dollár alatti áron érkezõ FinePix S1500-at márciustól már kereshetjük a szakboltok polcain.