Ellopott, elvesztett, összetört mobil helyett újat adna a Magyar Telekom?

Többféle új, a T-Home és a T-Mobile ügyfelei által igényelhetõ biztosítási konstrukciót vezetne be kínálatába a Magyar Telekom -- értesült lapunk nem hivatalos forrástól. Úgy tudjuk, a biztosítások közt lesz olyan, mely teljesen egyedülálló a mobil távközlési piacon, és köthetõ majd olyan szerzõdés is, mely a gazdasági válság kapcsán lehet népszerû a felhasználók körében.



Lapunk forrása szerint a T-Mobile hamarosan olyan konstrukciót, vagy konstrukciókat építhet be kínálatába, mely fix havidíjért cserébe biztosítást ad a mobilkészülékre. Az ügyfelek így a megrongálódott, ellopott vagy elveszett telefonjuk helyett újat kapnának a szolgáltatótól, illetve ha már nem érhetõ el a konkrét típus, hasonló tudású és árú mobilt ajánlana fel a cég. A HWSW úgy értesült, hogy a biztosítás, vagy annak egy kiegészítõ csomagja az ellopott mobiltelefonban található SIM-kártya jogosulatlan használatából eredõ, a kártya letiltásáig keletkezõ károkat is megtéríti majd. A biztosítást valószínûleg a pre-paid, azaz dominós ügyfelek is megköthetik, nekik szerzõdéskötéskor a készülék árának 10-20 százalékát kellene pluszban a kasszánál hagyniuk.

A telefonok biztosításán túl várhatóan számlabiztosítást is kínál majd lakossági ügyfeleinek a szolgáltató. Ez akkor segítene, ha az elõfizetõ önhibáján kívül elveszíti munkáját vagy keresõképtelenné válik, így nem tudja fizetni a T-Home vagy T-Mobile számláit. A számlabiztosítás nem új konstrukció a magyar távközlési piacon: az EnterNet április elején vezette be kínálatába azt a csomagot, mely a lakossági ADSL-elõfizetõk számára az internetszolgáltatás havi díjának bruttó 6,49 százalékáért cserébe jövedelemkiesés esetén maximum hat hónapon keresztül biztosít költségvállalást.


A Magyar Telekom kínálatában jelenleg is megtalálhatók különbözõ biztosítási formák, így például a hûségidõ teljes idejére ingyenesen jut családi biztosításhoz az, aki 12 hónapra hûségszerzõdést vállal a vezetékes telefonszolgáltatásra (Telekom Családi biztosítás), illetve a T-Home ügyfelek egy április 30-ig tartó promóció keretén belül 100 forintért igényelhetnek lakásbiztosítást egyéves idõtartamra. Mindkét biztosítási szolgáltatást a UNION Biztosító nyújtja, az új biztosítási konstrukciók azonban forrásunk szerint valószínûleg egy másik biztosítóval együttmûködve jelennek meg a palettán.

A készülék- és számlabiztosítással kapcsolatos kérdéseinkkel kerestük a Magyar Telekom szóvivõjét is, aki a számlabiztosítás bevezetését nem erõsítette meg, de nem is cáfolta egyértelmûen: "A T-Home a számlabiztosítási ajánlatokat vizsgálja, azonban annak piaci bevezetésén egyelõre nem gondolkodik" -- fogalmaz a hivatalos álláspont. A mobiltelefonokhoz köthetõ biztosítási konstrukciók kapcsán késõbbre ígért választ a cég.