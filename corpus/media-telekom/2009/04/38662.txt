Nyártól 10-35 százalékkal drágulhat az uniós beszédroaming a magyarok számára

Az Európai Parlament keddi plenáris ülésén megszavazta azt a törvényjavaslatot, mely az uniós mobilbarangolás árának jelentõs megvágását írja elõ az operátorok számára. Egy utolsó, formális jóváhagyást követõen július 1-tõl csökkenhet az Európai Unió tagországain belül az SMS-küldés, az adatroaming, valamint a beszédroaming tarifája. Az eurózónán kívül esõ tagországokban -- így köztük Magyarországon -- azonban nem egyforma mértékben jelenik meg az árcsökkenés, lesznek olyan területek, ahol csökkentés helyett áremelésre számíthatnak az elõfizetõk.



A július 1-tõl életbe lépõ új maximum-tarifa értelmében a hívásindítás kiskereskedelmi ára nettó 46 eurocentrõl 43 centre, a hívásfogadásé pedig nettó 22 centrõl 19 centre csökken (a következõ két évben további 3-3 eurócentes csökkenésre lehet számítani). A három magyarországi mobilszolgáltatóra nézve is kötelezõ tarifa tavaly augusztus végén csökkent utoljára, hívásindításnál maximum bruttó 127,4 forintra, hívásfogadásnál pedig bruttó 60,9 forintra. Az átváltást tavaly a 2008. július 30-án közzétett referencia árfolyamon végezték, akkor egy euró 230,76 forintba került. Idén várhatóan az árcsökkentés életbe lépése elõtti 30-35. nap árfolyamán történhet majd az átváltás. A szolgáltatók a vonatkozó szabályozás szerint két átváltási periódus között nem végezhetnek árfolyamalapú díjkorrekciót.

Több lesz a kevesebb

A Nemzeti Hírközlési Hatóság (NHH) tegnap kiadott közleményében az árfolyamváltozás beszédroaming-tarifákra gyakorolt hatására hívja fel a figyelmet, a szervezet a forint gyengülése és a kilátásba helyezett áfaemelés miatt árcsökkentés helyett áremelkedéssel számol. A tavalyi tarifamegállapítási gyakorlatot alapul véve a HWSW kalkulációi szerint a mostani, 127,4 forint/perces hívásindítási díj 154 forintra, a 60,9 forint/perces hívásfogadási díj pedig 68,4 forintra emelkedhet, 300 forintos euróval számolva. Pesszimista (320 HUF/EUR árfolyam) forgatókönyv alapján kalkulálva az árak 165,1 és 73 forint/percre módosulhatnak, de még a jelen helyzetben optimista becslésnek tûnõ, 280 forintos euróárfolyamon is érezhetõen, 144,8 és 63,8 forintra nõhet a hívásindítás és a hívásfogadás percdíja.

A beszédroaming-árakat három további tényezõ is befolyásolhatja: egyrészt a kormányzat szándékai szerint a távközlési szolgáltatásokra vonatkozó, 20 százalékos forgalmi adókulcs könnyen lehet, hogy már nyáron 25 százalékra emelkedik, ugyanakkor a szolgáltatók mindezt kompenzálhatják azzal, hogy a hatósági ártól saját döntésük alapján lefelé eltérnek -- kérdéses azonban, hogy a három hazai operátor bevállal-e egy a beszédroaming díjszabásával kapcsolatos árversenyt. Ezen kívül elsõsorban a rövidebb beszélgetések költségeit befolyásolhatja a törvénynek az a passzusa, mely elõírja, hogy július 1-tõl a hívásfogadásnál és a hívásindításnál a korábbi, percalapú számlázást az elsõ 30 másodperc elteltével másodperc alapon kell vezetniük a szolgáltatóknak.


Öröm az ürömben, hogy a törvény életbelépésével várhatóan dráguló beszédroaming-tarifák mellett az árfolyamhatás és az áfaemelés ellenére júliustól a magyarok számára is olcsóbbá válhat a külföldi SMS-ezés az Unión belül, illetve lényegesen csökken az uniós adatroaming díja. A most megszavazott törvény szerint a rövid szöveges üzenetküldés az Unió tagállamaiban barangolva legfeljebb nettó 11 eurocentbe kerülhet a nyártól -- ez a hatóság kalkulációi szerint az árfolyamváltozás ellenére is 50-60 százalékos árcsökkentést eredményezhet.

Durván lenyomják az adatroaming árát

Az SMS árszabályozásához hasonlóan, július 1-jétõl szabályozott lesz a mobilinternet barangolási tarifája is. Itt a nagykereskedelmi árat szabályozza az EU, ami legfeljebb 1 euró lehet megabájtonként. Az EP által elfogadott javaslat alapján ez a díj 2010. július 1-jétõl 80 eurócent, 2011. július 1-jétõl pedig 50 eurócent lesz. A felmérések szerint a jelenlegi nagykereskedelmi árak 3-5 euró között mozognak megabájtonként, így a szabályozás hatására várhatóan az SMS árcsökkenésénél is nagyobb mértékben csökken majd majd az egyre népszerûbb mobilinternet kiskereskedelmi roamingtarifája.

A törvény július 1-i hatályba lépése elõtt még az Európai Unió Tanácsának is rá kell bólintania az EP döntésére, ez azonban várhatóan inkább csak formalitás lesz, aligha valószínû, hogy a tagállamok megvétózzák a parlament határozatát.