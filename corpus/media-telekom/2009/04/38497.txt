Elfogadták a fájlcserélõket kíméletlenül megbüntetõ francia törvényt

A francia törvényhozók a tegnapi napon valóban elfogadták azt az új internetes kalózkodás elleni törvényt, melyrõl lapunk is beszámolt nemrégiben. Az új szabályozás révén a visszaesõ letöltögetõket akár egy évre is eltilthatják az internet-elõfizetéstõl.



A francia parlamentben jelenleg többséget alkotó közép-jobbos párt, az UMP (Union pour un Mouvement Populaire) az ottani szocialisták erõs ellenkezését figyelmen kívül hagyva megszavazta a törvényt. Kritikusai szerint az elfogadott passzusok egyértelmû támadásként értelmezhetõek a közösségi és az egyéni szabadság ellen. Ha valakit jogvédett anyagok letöltésén kapnak, elõször a szolgáltató e-mailben figyelmezteti, aztán ajánlott levélben, ha ezután se függeszti fel a letöltést, akkor egyszerûen lekapcsolják a hálózatról.

[+] Drákói szigorral a francia fájlcserélõk ellen 

Az eredeti tervezetben egy olyan passzus is szerepelt, hogy amennyiben valakinek letiltják az internet-elõfizetését, annak akkor is fizetnie kell a szolgáltatás díjait, amíg büntetésben van. Ez szerencsére nem ment át, s jóval a végszavazás elõtt döntöttek a módosításról. A törvényjavaslat egyéb pontjait viszont cikkelyrõl cikkelyre haladva elfogadták a képviselõk, így már csak egyetlen lépés van hátra a hatálybalépés elõtt.


All you need is law 

A francia nemzetgyûlés elfogadó határozata után a gyakorlatban is kiderülhet, mûködhet-e egy ilyen megoldás. A jelenlegi szabályozás egyébként három év börtönnel vagy maximum 300 ezer eurós büntetéssel sújthatná a letöltõket, de a hosszas bírósági procedúrák miatt erre nemigen volt precedens eddig. Az új törvény gyakorlatilag automatizálná a folyamatot, s igaz, hogy enyhébb büntetéssel fenyeget, annak végrehajtása viszont valóban megtörténne.


A törvénynek ugyan számos ellenzõje akad, de 10 ezer francia mûvész, zenész, filmkészítõ és egyéb a kultúra területén tevékenykedõ személy írt alá nemrégiben egy támogató petíciót. A Londonban székelõ IFPI (International Federation of Phonographic Industry) szintén örömmel támogatja a javaslatot, s ha tehetnék, pajzson hordoznák körbe Nicolas Sarkozy elnököt, akinek a felesége egyébként már három saját zenei albummal is büszkélkedhet.