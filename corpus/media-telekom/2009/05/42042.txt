Közel a megegyezés a brit mobilfrekvenciák újrafelosztásáról

A kompromisszumos javaslatnak köszönhetõen közelebb került a brit kormányzat által kitûzött cél, így az ország teljes szélessávú ellátottsága megvalósulhat 2012-re, pedig hosszú ideig úgy tûnt, hogy az öt mobilszolgáltató és a távközlési hatóság nem tud megállapodni abban, melyik szolgáltató mely frekvenciákon üzemeltethet a jövõben 3G-s mobilinternet-hálózatot. A most született tervezet az univerzális frekvencia használatát ugyan elveti, de egyik szolgáltató sem juthat majd erõfölényhez azért, mert egyszerre több frekvenciasáv használatára szerzett jogosultságot.
Az Ofcom 2007-tõl azt próbálta elérni, hogy a Vodafone és az O2 használatában álló 900 MHz-es sáv bizonyos spektrumait a többi piaci szereplõ, azaz az Orange, a T-Mobile és a 3 rendelkezésére bocsátsák azért, hogy ezek az operátorok is tudjanak mobilinternet-szolgáltatást nyújtani az alapvetõen olcsóbban kiépíthetõ hálózaton. Az új megegyezés alapján nem köteleznék a két szolgáltatót a spektrumok visszaadására, cserébe azonban a cégek nem pályázhatnának új frekvenciákra.

Így -- amennyiben a frekvenciahasználatról szóló kompromisszumos javaslatot a kormányzat szentesíti -- a Vodafone és az O2 nem indulhat a digitális átállás során felszabaduló 800 MHz-es spektrum pályázatán, melyet a tervek szerint 2010 közepétõl ír ki a brit hatóság. Az elõterjesztés szerint a 800 MHz-es pályázati kiírással egy idõben a 2,6 GHz-es frekvenciasávot is megpályáztatja majd az Ofcom.
Magyarországon tavaly októberben írta ki a Nemzeti Hírközlési Hatóság azt a pályázatot, mely a 450 MHz-es frekvencia mobil adatátvitel céljára történõ hasznosítását, ezáltal elsõsorban a hátrányos helyzetû települések mobilinternet-lefedését tûzte ki célul. A 450 MHz-es sáv hasznosítására kiírt pályázatot részben a bíráló
bizottság javaslatára, részben saját döntése alapján, az NHH
április végén eredménytelennek minõsítette és lezárta. A hatóság azért döntött így,
mivel a pályázók -- a DIGI Távközlési és Szolgáltató Kft. és a Mobile
Wireless Broadband Hungary Távközlési Zrt. (MWBH) -- által benyújtott,
a bírálat alapját képezõ üzleti tervek szerinte nem voltak kellõen
megalapozottak.