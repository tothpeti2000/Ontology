Egymilliós számlát csak a tudatlanok kaphatnak 

Hírközlési Don Quijote

A telekommunikációs szolgáltatók ontják újabbnál újabb ajánlataikat, repkednek a sokak számára érthetetlen fogalmak: megabit, HD, VoIP, HSDPA, letöltés, feltöltés, peer-to-peer. Ugyan minden cég számára az általános szerzõdési feltételek között kötelezõ jelleggel szerepeltetni kell részletesen minden tényezõt, ami a szolgáltatást meghatározza, de vajon hogyan várható el egy laikustól, hogy ezeket megértse?

A Nemzeti Hírközlési Hatóság ugyan több ponton is igyekszik a fogyasztók érdekeit képviselni, s az érdekképviselet és panaszkezelés mellett tájékoztatnak is, de ez kevésnek tûnik. Az NHH egy hatóság, s nincs berendezkedve arra, hogy a fogyasztóhoz saját nyelvén saját közegében szóljon. A jogi környezetben járatos intézmény túl bonyolult a legtöbb ember számára.


Nehéz csaták 

Épp ennek a felismerésnek a nyomán jöhetett létre tavaly novemberben a "Hírközlési Fogyasztói Jogok Képviselõje" mini-intézmény, amely a hatóság, a szolgáltatók és a fogyasztók közt félúton lavírozva igyekszik a mindennapi telekommunikációs problémákat feltárni, megoldani, s a laikusokat egyre inkább tudatossá tenni. A HWSW hosszas beszélgetést folytatott Takács Péterrel, a Hírközlési Fogyasztói Jogok Képviselõjével errõl a témáról, a fogyasztói tudatosságnövelés jelenérõl, illetve arról, hogyan juthat el az NHH kommunikációja még idén a tömegekhez, legyen az épp iWiW, Blikk vagy RTL Klub.

Az NHH túlságosan hatóság

Az NHH klasszikus hatósági tevékenységeként piacot felügyel, szabályoz és büntet is akár. Emellé lépett be a Hírközlési Fogyasztói Jogok Képviselõje (HFJK), aki az ombudsmani feladatkörök elvégzése mellett kiegészíti tevékenységét a fogyasztói tudatosságnövelés néha lehetetlennek látszó missziójával is. A feladat azért is nehéz, mert egyszerre kell nyomást gyakorolni a fogyasztóra és a szolgáltatóra is. A szolgáltatói oldalon azért, hogy legyen a tájékoztatás korrektebb, teljes körû, a választék pedig minél inkább fogyasztóbarátabb. A vevõkre pedig azért kell nyomást gyakorolni, hogy ébredjenek végre fel, nézzék meg, hogy pontosan mire van szükségük, vizsgálják meg a kínálatot, ha pedig rossz, vagy számukra nem elõnyös szolgáltatást kapnak, akkor váltsanak. 

Másfelõl viszont a HFJK könnyû helyzetben van, hiszen a fogyasztóktól beérkezett panaszok és esetleírások révén könnyedén ki lehet választani a legégetõbb problémákat, mellyel a szolgáltatók felé lehet nyitni. Akár a HFJK, akár az NHH, a felhasználók aktuális problémáit megismerve tudatosan kényszeríthetik ki a szolgáltatókból azt, ami az embereknek is jó.

Ez szerencsére nem újdonság, az NHH-n belül eddig is mûködött ez a folyamat, a HFJK általi sebességváltás ezt csupán hatékonyabbá és szélesebb körûvé teszi. A Tantusz-projekt kifejezetten ez a kategória, hiszen az NHH létrehozott egy részletes és alapos adatbázist a mobiltelefon és szélessávú internet ajánlatok áttekintésére, ami segítségére lehetett a nem csak óriásplakát és tévéreklám alapján dönteni akaróknak.

Nehéz a reklámzajban kiabálni

A probléma csupán annyi, hogy az NHH-nak nincs milliárdos reklámkerete, nem tud hangosabb lenni, mint a szolgáltatók, így nagyon kevés emberhez jutnak el a tudatossá nevelés tanai. Ahhoz, hogy pontos kép alakuljon ki a fogyasztói szokásokról, igényekrõl és problémákról, elõször el kell jutni az emberekhez. Ha rendelkeznek a döntéshez és véleményalkotáshoz szükséges információkkal és motiváltak a visszajelzésben, mert tudják, hogy ez a jobb csomagokhoz vezetõ folyamat kulcspontja, akkor elindulhat a körforgás.


Borul a bili

Egy nemrégiben megrendezett NHH-sajtótájékoztató témája volt, hogy egyes mobilinternet csomagok esetén a felhasználó akár több tízszeres árat is fizethet ugyanazért a letöltésért, mint a nagyobb adatforgalmat vállaló ügyfelek. Érthetõ, hogy aki havi fix több ezer forintot fizet a mobilinternetért, annak több és olcsóbb gigabájt jut, az viszont kevésbé, hogy a különbség akár hússzoros is lehet. Sõt, az is érthetetlen, hogy miért lehet aktiválva egy adatcsomag bármilyen elõfizetés vagy felhasználói értesítés nélkül alapcsomagként, többnyire 1-10 kilobájtonként 0,1-1 forintért elszámolva. Egy gyors menetrend vagy email ellenõrzéshez valóban gáláns az ajánlat, de egy arra alkalmas készüléken véletlenül megnézett YouTube videó akár tízezrekbe is kerülhet, ahogyan kerül is szinte nap mint nap a "balesetet szenvedõk" számára

A nagy felhajtás, sajtóvisszhang, tízezres vagy néhány extrém esetben százezres, milliós számlák emlegetése felkelti a nép figyelmét, s olyanok is átgondolják elõfizetéseiket, akik egyébként azt hiszik, hogy a letöltés csak az, ha filmeket töltenek le az internetrõl. Nehéz eldönteni, hogy az ilyen NHH/HFJK akciók, a belsõ vállalati lelkiismeret, piaci verseny vagy ezek mind együtt kényszerítik a szolgáltatókat váltásra, de ez a történet talán megoldódni látszik, hiszen a Vodafone például úgy döntött, hogy a mobilinternet keretek kiapasztása után nem továbbszámláz, hanem inkább sávszélességet csökkent, csakúgy, mint anno a UPC tette a Chello kapcsán.

Nem annyira fontos a hírközlés, hogy érdekes legyen

Pezsgõt bontani persze nem érdemes, mert a politika és közvélemény szerint is úgy tûnik, hogy a hírközlés területe nem elég nagy ahhoz, hogy extra bánásmódot érdemeljen. A horribilis gázszámlák és hitelproblémák mellett eltörpül, hogy ki mennyit költ telefonálásra és internetezésre, pedig optimalizált elõfizetésekkel havi sokezer forint megspórolható a legegyszerûbb, kisforgalmú elõfizetõk esetén is.

A HFJK ugyan valójában nem ombudsman, de bármilyen internet, kábeltévé, telefon, mobil, roaming vagy szolgáltatóváltás kérdésben segít eligazodni az egyes felhasználóknak is. Az eseteket összegyûjtve becsatornázva pedig megteszik a szükséges lépéseket az alapprobléma megszüntetésére is. Mivel a szervezet együtt tud mûködni más hivatalokkal is, mint a fogyasztóvédelem vagy a versenyhivatal, ezért azt sem lehet mondani, hogy falra hányt borsó lenne az erõlködés. Jó példa a hûségszerzõdések kérdése, amit addig feszegettek a szolgáltatóknál, amíg a kötelezõ rosszból egy kellemetlen bajkeverõvé vált, s például a UPC is feladta ezen gyakorlatát. (Nyilván a digi által keltett verseny is szerepet játszott.)


Mit válasszak?

Takács Péter, ugyanakkor kiemelte azt is, hogy a legtöbb esetben nem feltétlenül az alkalmazott megoldás a probléma, hanem annak felhasználási módja. A hûséggel sincs alap esetben probléma, ha jól van kommunikálva, s ha nem tartalmaz a fogyasztóra nézve aránytalanul elõnytelen feltételeket. Ha a hûségért cserébe valódi kedvezmények és komoly elõnyök járnak majd, és a fogyasztók hiányolják majd, hogy nincs ilyen lehetõség, akkor a HFJK a hûségkonstrukciók érdekében száll majd ringbe.

Tudatlan fogyasztók

Mennyire tudatosak azonban a fogyasztók, mennyire képesek felmérni a használt termékeket, szolgáltatásokat a hírközlés világában? Takács szerint ha a társadalom egészére nézzük -- és miért ne tennénk, hiszen hírközlési szolgáltatásokat mindenki használ -- akkor azt lehet mondani, hogy a magyar fogyasztó egyáltalán nem tudatos. Sokan fizetnek elõ olyan szolgáltatásokra, melyeket valójában nem használnak ki, vagy amik jóval drágábbak az adott szokások mellett.

Az emberek nagy része sem technológia, sem ár, sem minõség szempontjából nincs képben, az elõfizetõi magatartásuk esetleges, könnyen befolyásolható. Jó mérõeszköz lehet, hogy mennyien váltottak eddig mobilszolgáltatót: A Nemzeti Hírközlési Hatóság adatai szerint a 2004. május 1. óta igénybe vehetõ számhordozás eddig összesen 267 773 mobilszámot érintett idén áprilisig. Összesen pedig 11 millió 991 ezer elõfizetés van hazánkban, tehát az elõfizetések mindössze 2,2 százaléka váltott szolgáltatót (számmegtartással) 5 év alatt. 

Nem kell átrángatni a vakot az úton

Igaz persze, hogy a vak embert nem feltétlenül kell átkísérni az út másik oldalára, csak azért mert nem lát. A feladat inkább elmondani nekik, hogy van az útnak másik oldala. Ezt meg lehet tenni úgy is, mint eddig, tehát az NHH-közeli webes tartalmakon, hivatalos rendezvényeken, ügyféltájékoztató füzetekkel is. A baj ezzel az, hogy a vak emberes példánál maradva olyan, mintha a Braille-írással nyomott utcakép leírást négy méter magasra helyeznék el. Az emberekre nem jellemzõ, hogy puszta kíváncsiságból az NHH weboldalát böngészgetik. 


Az irány jó, a lendület kicsit kevés

Ellenben bulvárlapokat olvasnak, iWiW-et, Facebookot használnak, kereskedelmi televíziókat néznek, szórakozóhelyekre járnak. Amennyiben igazak a HFJK ígéretei és elképzelései, akkor még idén egy olyan kommunikációs platformmal bõvülhet a tavaly novembere óta létezõ szervezet, ami ezekkel a felületekkel is képes lehet megbirkózni. 

Profi XXI. századi PR kell nekik

Már van koncepció, és a késõbbiekben várják is a külsõ szereplõket, hogy segítségükkel valóban eljussanak a fogyasztókhoz. Minden dimenzióban szeretne jelen lenni a HJFK, ahol egy adott szolgáltatástípus felhasználói nagy tömegben jelen vannak. Egyelõre még misztikus a terv, de a HWSW tudomása szerint a jól bevált Tantusz név az megmarad, s egyre több helyen és módon találkozhatnak majd vele az emberek.

A papírkiadványok mellett a nagy ugrást jelentene az is, ha létrejönne egy jól becsatornázott központi NHH-közeli szájt, ahol a mai igényeknek megfelelõen, egyszerûen, érthetõen kapnának válaszokat és információkat az emberek. A közösségi hálózatok, a bulvár média további lökést adhatnak a próbálkozásnak, s egy profi kommunikációval el lehet érni a különbözõ szegmenseket. Más használ postát és más mobilinternetet, épp ezért másképp is kell eljutni hozzájuk. A web 2.0-ás gurukat a TV-mûsor elkerüli, ahogyan egy Facebook üzenettel nem biztos, hogy fel lehet hívni a figyelmet a sárga csekkes befizetést választók figyelmét az internetbankra, vagy bármilyen távközlési kérdésre.

Takács várakozásai szerint egy erõteljesebb színrelépés közvetlen eredménye az lenne, hogy a panaszok száma hirtelen megnõ, de hosszú távon ugyanez mérséklõdik majd. Feladat pedig egészen addig lesz, amíg a hírközlési szolgáltatások nem lesznek annyira egyértelmûek, mint a vezetékes víz, vagy egy benzinkút.