Villámgyorsan terjednek majd az újgenerációs mobilhálózatok

A szolgáltatók tervei szerint az LTE startja, azaz sokkal inkább repülõrajtja 2010-ben várható. Egyes felmérések szerint máig 27 operátor jelezte, hogy kiépíti az új hálózatot, ezek közül 12 már jövõre megkezdi a kereskedelmi szolgáltatást az LTE rendszerben, a többiek pedig 2011-ben vagy 2012-ben kezdik meg a szolgáltatást. A Pyramid Research elemzõcég úgy látja, hogy mindez az LTE hálózatokat aktívan használó ügyfelek számának dinamikus növekedéséhez vezethet a technológia bevezetési szakaszában.
Az elemzõk szerint a teljes LTE ügyfélbázis 2010-tõl 2014-ig éves szinten átlagosan több mint 400 százalékkal nõ majd -- ezt a növekedési ütemet eddig egyetlen mobiltechnológiának sem sikerült produkálnia. A Pyramid Researchnél úgy látják, hogy a gyors növekedési rátának köszönhetõen az ügyfelek száma 2014 végére elérheti a 136 milliót -- összehasonlításul, a 3G-s hálózatoknak hat évre volt szükség ahhoz, hogy elérjen százmillió elõfizetõt.
Az Egyesült Államok legnagyobb mobilszolgáltatója, a Verizon Wireless éppen a héten közölte, hogy a korábbi tervekhez képest némi csúszással kezdi meg az LTE-szolgáltatás kereskedelmi üzemét. Az operátor korábban 2010 elsõ félévét jelölte ki erre, az újabb ütemterv azonban már a második félévvel kalkulál. A teljes országot lefedõ LTE-hálózat Amerikában ugyanakkor a vártnál hamarabb, akár már 2013 végén vagy legkésõbb 2014 elején megvalósulhat. A Pyramid Research szerint a fejlõdõ ázsiai országok is több tízmillió LTE-elõfizetõvel számolhatnak néhány éven belül, így csak Kínában 36 millió ügyfele lehet az újgenerációs hálózatnak 2014-ben.
A jelenlegi 3G-s hálózatok átviteli sebességének többszörösét nyújtó, akár 50-100 megabit/másodperces sávszélességre is képes LTE tesztüzeme már Magyarországon is zajlik, itthon a Vodafone folytat -- egyelõre belsõ -- teszteket a technológiával. Az LTE egyik legnagyobb zászlóvivõje európai szinten a Deutsche Telekom, így nem kérdéses, hogy a vállalat magyarországi leánya, a Magyar Telekom is elindítja idõvel a szolgáltatást. Winkler János, a cég lakossági üzletágvezetõje korábban lapunknak úgy nyilatkozott, hogy cégénél egyértelmûen az LTE-ben látják a jövõt, így az átmeneti technológiai lépcsõket (például HSPA+) könnyen lehet, hogy átugorják.