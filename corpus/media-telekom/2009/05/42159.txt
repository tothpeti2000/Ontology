Kész az elsõ kereskedelmi célú LTE-bázisállomás

A most leleplezett bázisállomás annak a kereskedelmi hálózatnak lesz a része, melynek januárban teremtette meg az alapjait a TeliaSonera, két nagy stratégiai partnerével, a svéd Ericssonnal és a kínai Huawei Technologies-zel karöltve. Az operátor hálózatát a megállapodás szerint Stockholmban az Ericsson, Oslóban a Huawei eszközeibõl építik majd fel. A TeliaSoneránál úgy vélik, hogy a 2010-ben beüzemelõ rendszer a világ elsõ kereskedelmi LTE-hálózata lehet.
A TeliaSonera mellett több szolgáltató is úgy látja, hogy az LTE startja, azaz sokkal inkább
repülõrajtja 2010-ben várható. Egyes felmérések szerint máig 27
operátor jelezte, hogy kiépíti az új hálózatot, ezek közül 12 már
jövõre megkezdi a kereskedelmi szolgáltatást az LTE rendszerben, a
többiek pedig 2011-ben vagy 2012-ben kezdik meg a szolgáltatást. Az új generációs hálózatot használó ügyfelek száma piaci elõrejelzések szerint rendkívül dinamikusan nõ majd, és 2014-re elérheti a 140 milliós határt.
A jelenlegi 3G-s hálózatok átviteli sebességének többszörösét nyújtó,
akár 50-100 megabit/másodperces sávszélességre is képes LTE tesztüzeme
már Magyarországon is zajlik, itthon a Vodafone folytat -- egyelõre
belsõ -- teszteket a technológiával. Az LTE egyik legnagyobb
zászlóvivõje európai szinten a Deutsche Telekom, így nem kérdéses, hogy
a vállalat magyarországi leánya, a Magyar Telekom is elindítja idõvel a
szolgáltatást. Winkler János, a cég lakossági üzletágvezetõje korábban
lapunknak úgy nyilatkozott, hogy cégénél egyértelmûen az LTE-ben látják
a jövõt, így az átmeneti technológiai lépcsõket (például HSPA+) könnyen
lehet, hogy átugorják.
Az új generációs mobilhálózatok kiépülése új lehetõséget jelenthet a nagy nevû hálózatieszköz-gyártók, így többek közt az Ericsson vagy a Nokia-Siemens Networks számára ahhoz, hogy visszahódítsák a piacukat. A patinás gyártók számára rossz hír ugyanakkor, hogy idõközben hatalmas lendülettel megérkezett a mobilhálózati berendezések piacára a kínai Huawei, mely olcsó megoldásaival sorra nyeri a nagy operátorok tendereit. A Huawei így a TeliaSonera mellett számtalan mobilszolgáltatóval szerzõdést kötött az összes kontinensen -- a cégnek így Magyarországon is mindhárom mobilszolgáltató stratégiai partnere.