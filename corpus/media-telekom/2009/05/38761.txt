Hazai pályán focizta le az iPhone-t a BlackBerry Curve

Az NPD piackutató friss kimutatásából egyebek mellett kiderül, hogy az iPhone 3G-t a Research in Motion (RIM) BlackBerry Curve sorozatába tartozó készülékeknek sikerült megelõznie az év elsõ három hónapjában. Az üzleti szegmensben termékeivel régóta piacvezetõ kanadai vállalat az utóbbi hónapokban a fogyasztói szegmensben is meggyõzõen szerepel okostelefonjaival, melyek integrált, operátorokkal közösen kínált szolgáltatásait -- így többek közt a push e-mailt -- egyre több egyéni felhasználó veszi igénybe.

A RIM új piaci stratégiáját tükrözi, hogy a korábban szinte kizárólag az üzleti ügyfelekre fókuszáló cég három készüléke is bekerült a legnagyobb példányszámban eladott okostelefonok top 5-ös mezõnyébe a fogyasztói piacon, így az elsõ helyezett Curve mellett harmadik lett az érintõkijelzõs Storm, a negyedik helyet pedig a Pearl foglalta el (az iPhone 3G a második helyre csúszott, a T-Mobile G1 pedig az ötödik lett). Az NPD becslése szerint a cég piacrészesedése csaknem 15 százalékponttal nõtt az elsõ negyedévben a tengerentúlon, a fogyasztói szegmensben minden második eladott okostelefon BlackBerry volt. Az amerikai okostelefonpiac a kedvezõtlen gazdasági helyzet és a mobilpiac általános stagnálása ellenére erõs növekedést mutatott 2009 elsõ három hónapjában: a március végén lezárult idõszakra levetítve az eladott telefonok 23 százaléka volt okostelefon, szemben az egy évvel korábbi 17 százalékkal.

[+]  BlackBerry 8900 -- majdnem tökéletes görbület 


Elemzõk szerint a BlackBerry okostelefonok, így különösen a Curve modellek sikere a fogyasztói piacon elsõsorban a készülékek kedvezõ árának és a szolgáltatókkal közösen kínált akcióknak köszönhetõ. Az iPhone 3G -- mely megjelenése óta vezette az eladási listákat, egészen mostanáig -- ezzel szemben egyetlen amerikai szolgáltatónál, az AT&amp;T-nél kapható.

A RIM február végén pazar negyedik negyedéves pénzügyi eredményekrõl számolt be. A piacra egykor személyhívókkal belépõ kanadai cég 3,46 milliárd dolláros forgalom mellett 518,3 millió dolláros nyereséget tudott felmutatni. A vállalat árbevétele 84 százalékkal nõtt az egy évvel korábbi idõszakhoz viszonyítva, a RIM teljesítette saját, februárban közzétett, 3,3-3,5 milliárd dolláros bevételprognózisát. A cég push e-mail szolgáltatásának 25 milliónál is több ügyfele van, az új elõfizetõk több mint fele már magánszemély.
 

A vállalat mindezek mellett március végén megnyitotta saját alkalmazás-piacterét, a BlackBerry Application Storefrontot, melyrõl nem csak üzleti, hanem különbözõ multimédiás alkalmazások, tartalmak is elérhetõk.