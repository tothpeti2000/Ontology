Júliustól drágább lesz a külföldi mobilozás

Hiába szavazata meg az Európai Bizottság javaslatát áprilisban az Európai Parlament és hiába bólintott rá a törvénytervezetre a Miniszterek Tanácsa hétfõn, Magyarországon a legtöbb uniós tagállammal ellentétben éppen ellenkezõ hatást vált ki a mobiltelefonos beszédroaming díjának egységes, július 1-tõl hatályba lépõ hatósági csökkentése. A hívásindítási tarifa 7, a hívásfogadás percdíja pedig 15 százalékkal csökken, de csak az eurózónában, miközben a magyarországi szolgáltatók ügyfelei számára a percdíjak csaknem 20, illetve 10 százalékkal nõhetnek majd.
Drágul az euró, drágul a telefonálás
Az áremelkedés kettõs okra vezethetõ vissza: a törvény euróban szabja meg a hatósági árakat, melyeket
egy évben egyszer lehet csak átváltani a nemzeti valutára -- a most
aktuális tarifákat (127 forint/perc hívásindítás esetén és 60,9 forint/perc hívásfogadásnál) a tavaly nyári, 230 forintos euróárfolyamon
határozták meg, így hiába csökken a hívásindítás kiskereskedelmi ára
nettó 46 eurócentrõl 43 centre, a hívásfogadásé pedig nettó 22 centrõl
19 centre, mindezt bõséggel kompenzálja az azóta sokat gyengült forint
helyzete, illetve a távközlési szolgáltatások ÁFA-kulcsának emelése.
Az árfolyamhatásoktól függetlenül mégsem kizárt, hogy kevesebb összeg
kerül végül a számlára, különösen a rövidebb beszélgetések esetén, az
új szabályozás ugyanis elõírja, hogy a külföldrõl kezdeményezett
hívások harmincadik
másodpercétõl és a külföldön fogadott hívások elsõ másodpercétõl
kezdve másodpercalapú számlázást kell alkalmazniuk az operátoroknak. A
fogyasztók a percalapú számlázás miatt uniós szakértõk szerint jelenleg
hozzávetõlegesen 20 százalékkal többet fizetnek kezdeményezett és
fogadott
hívásaikért, mint amennyit azok tényleges idõtartama indokolna.
A három magyarországi operátor közül a Vodafone és a Pannon már közölte tarifáit: a Vodafone július 1-tõl 151,8 forintos és 67 forintos percdíjat alkalmaz hívásindítás és hívásfogadás esetén, a Pannon percdíjai pedig 151,4 forintra és 66,9 forintra emelkednek. A T-Mobile egyelõre nem nyilatkozott az új díjszabásról, az eddigi gyakorlatot figyelembe véve ugyanakkor szinte biztosra vehetõ, hogy a három szolgáltató roaming-díjszabása nem tér majd el egymástól július 1. után. A Vodafone-nál a megnövekedett percdíjak ellenére úgy látják, hogy az elõfizetõk (alighanem a másodpercalapú számlázás miatt) összességében akár 5-15 százalékot is spórolhatnak az Eurotarifával.
Akciók várhatók
A szolgáltatók tehát nem nyelik le a békát és várhatóan kivétel nélkül áthárítják a fogyasztókra az árfolyamváltozásból és a megnövekedett adóterhekbõl adódó pluszköltségeket, ettõl függetlenül várható, hogy különbözõ promóciós akciókkal igyekeznek majd kárpótolni az ügyfeleket. A Vodafone így például nyári akciót indít, melynek keretén belül július 1-tõl augusztus 31-ig a külföldön tartózkodó ügyfelek 299 forint/10 perc kapcsolási díjért indíthatnak hívásokat magyarországi hívószámra, külön percdíj felszámítása nélkül.