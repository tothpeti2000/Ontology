Frissítve: Megszületett a végsõ döntés az európai roamingdíjak csökkentésérõl

"A Miniszterek Tanácsa ma egyhangúlag elfogadta a barangolásra vonatkozó új szabályozást, vagyis túl vagyunk az utolsó eljárási akadályon, és a fogyasztók már július 1-tõl élvezhetik az új szabályozás elõnyeit. A Tanács tehát az Európai Parlament példáját követi, az ugyanis áprilisban elsöprõ többséggel az új szabályozás mellett szavazott. Ez jó hír az európai polgároknak, mivel így nyaralás közben nyugodt lélekkel, a &#8222;számlasokktól&#8221; való félelem nélkül használhatják külföldön mobiltelefonjukat" -- mondta Viviane Reding hírközlési biztos a Miniszterek Tanácsának döntését méltatva.
Nem mindenki jár jól
Bár a biztosasszony szerint a döntés minden európai polgár számára kedvezõ, az árfolyamváltozások és a megnövekedett adóterhek miatt a magyarországi operátoroknál minden bizonnyal drágább lesz külföldrõl telefonálni -- figyelmeztetett korábban a Nemzeti Hírközlési Hatóság (NHH). Ennek oka, hogy a törvény euróban szab meg hatósági árakat, melyeket egy évben egyszer lehet csak átváltani a nemzeti valutára -- a most aktuális tarifákat a tavaly nyári, 230 forintos euróárfolyamon határozták meg, így hiába csökken a hívásindítás kiskereskedelmi ára nettó 46 eurócentrõl 43 centre, a hívásfogadásé pedig nettó 22 centrõl 19 centre, mindezt bõséggel kompenzálja az azóta sokat gyengült forint helyzete, illetve a távközlési szolgáltatások ÁFA-kulcsának emelése.
A most elfogadott rendelet értelmében a következõ két évben tovább csökkennek majd a beszédroaming-tarifák: 2010. július 1-ig 0,39 euróra, illetve 0,15 euróra, végül 2011. július 1-ig 0,35 euróra, illetve 0,11 euróra változik a hívásindítás és a hívásfogadás nettó ára minden uniós szolgáltatónál. Ezen változások magyarországi hatásait az árfolyamváltozás miatt egyelõre nem lehet megbecsülni, csak reménykedhetünk abban, hogy a forint erõsödni fog, így a külföldi mobilozás is biztosan olcsóbbá válik. 
Az árfolyamhatásoktól függetlenül mégsem kizárt, hogy kevesebb összeg kerül végül a számlára, különösen a rövidebb beszélgetések esetén, az új szabályozás ugyanis elõírja, hogy a külföldrõl kezdeményezett hívások harmincadik
másodpercétõl és a külföldön fogadott hívások elsõ másodpercétõl
kezdve másodpercalapú számlázást kell alkalmazniuk az operátoroknak. A fogyasztók a percalapú számlázás miatt uniós szakértõk szerint jelenleg
hozzávetõlegesen 20 százalékkal többet fizetnek kezdeményezett és fogadott
hívásaikért, mint amennyit azok tényleges idõtartama indokolna.
Az SMS és az adatroaming tényleg olcsóbb lesz
Öröm az ürömben, hogy a törvény életbelépésével várhatóan dráguló
beszédroaming-tarifák mellett az árfolyamhatás és az áfaemelés ellenére
júliustól a magyarok számára is olcsóbbá válhat a külföldi SMS-ezés az
Unión belül, illetve lényegesen csökken az uniós adatroaming díja. A
most megszavazott törvény szerint a rövid szöveges üzenetküldés az Unió
tagállamaiban barangolva legfeljebb nettó 11 eurocentbe kerülhet a
nyártól -- ez a hatóság kalkulációi szerint az árfolyamváltozás
ellenére is 50-60 százalékos árcsökkentést eredményezhet.

Az SMS árszabályozásához hasonlóan, július 1-jétõl szabályozott lesz
a mobilinternet barangolási tarifája is. Itt a nagykereskedelmi árat
szabályozza az EU, ami legfeljebb 1 euró lehet megabájtonként. Az EP
által elfogadott javaslat alapján ez a díj 2010. július 1-jétõl 80
eurócent, 2011. július 1-jétõl pedig 50 eurócent lesz. A felmérések
szerint a jelenlegi nagykereskedelmi árak 3-5 euró között mozognak
megabájtonként, így a szabályozás hatására várhatóan az SMS
árcsökkenésénél is nagyobb mértékben csökken majd majd az egyre
népszerûbb mobilinternet kiskereskedelmi roamingtarifája.
Azzal, hogy a
Tanács ma elfogadta, a rendelet a jóváhagyás utolsó szakaszába került,
így június 18-án az Európai Parlament elnöke és a Tanács elnöksége hivatalosan aláírhatja azt. A rendelet néhány nappal késõbb már ki is hirdethetõ az Európai Unió Hivatalos Lapjában, a szolgáltatók várhatóan csak ezután hozzák nyilvánosságra az új roamingtarifákat. Mivel
a barangolás új szabályait uniós rendelet írja elõ, azok 2009. július
1-jén azonnal hatályba lépnek mind a huszonhét tagállamban.
Frissítés: az NHH-tól kapott információk szerint az SMS-ek esetében az átváltási árfolyam 283,26 HUF/EUR (május 6-i árfolyam), a beszédroaming esetén pedig 281,70 HUF/EUR (június 2-i árfolyam). Ez azt jelenti, hogy a hazai mobilszolgáltatók a HWSW kalkulációi szerint július 1-tõl legfeljebb nettó 31,15 forintot kérhetnek egy roaming SMS-ért, a hívásindítás percdíja viszont akár nettó 121,13 forintig, a hívásfogadás tarifája pedig nettó 53,5 forintra is emelkedhet.