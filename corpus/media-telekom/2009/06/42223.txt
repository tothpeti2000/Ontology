Nem csak okostelefonokra tölthetõk le szoftverek a Sony Ericsson alkalmazás-piacterérõl

A Sony Ericsson San Franciscóban, a JavaOne szoftverfejlesztõi konferencián jelentette be hivatalosan, hogy célegyenesbe érkezett az alkalmazás-piactere, amely a PlayNow Arena zene- és filmáruház bõvítéseként indul majd el. Az augusztusban startoló szolgáltatás révén a Sony Ericsson készülékeihez egy központi, rendezett katalógusból lehet majd alkalmazásokat vagy játékokat letölteni, hasonlóan az Apple, a Nokia, a Google vagy éppen a RIM megoldásához.

Mára szinte kötelezõvé vált minden nagy mobilkommunikációs szereplõ számára, hogy közvetlen elérést nyújtson az alkalmazásokhoz, attól függetlenül, hogy készülékgyártó, operációsrendszer- fejlesztõ vagy szolgáltató. Saját szoftverplatform híján a Sony Ericsson a Javára és a Symbian OS-re alapoz, de a cég közleménye szerint év végéig további platformok felé is nyitnának. A fejlesztõk július 1-étõl kezdve adhatják be programjaikat vizsgálatra, s amennyiben átmennek a tesztelés és jóváhagyás folyamatán, akkor egy hónapon belül élesben is megjelenhetnek.





Kezdetben a szolgáltatás 13 országban lesz elérhetõ, ugyanott, ahol a Sony Ericsson PlayNow Arena jelenleg is aktív, tehát Olaszországot és Franciaországot leszámítva szinte az összes nyugat- és észak-európai országban. A tervek itt is év végéig befejezett bõvítésekrõl szólnak, így újabb országok is megjelenhetnek a listában.Az alkalmazások értékesítését és a számlázást teljes egészében a Sony Ericsson bonyolítja majd, a bevételek 70 százalékát, adja tovább a fejlesztõknek. 
A többi alkalmazás-piactérhez képest jelentõs különbség, hogy a Java platformnak köszönhetõen a Sony Ericsson esetében nem az okostelefon-tulajok kiváltsága lesz az alkalmazások telepítése, hanem az egészen egyszerû készülékekkel rendelkezõ felhasználók is fejleszthetik majd telefonjaik képességeit.