Hivatalosan is médiamunkás a blogger

Az Amerikai Egyesült Államok Szövetségi Kereskedelmi Bizottsága (FTC) a napokban úgy döntött, hogy a bloggereknek fel kell fedniük írásaikban, ha egy bejegyzésért cserébe bármilyen ellentételezést kaptak a bejegyzés tárgyát képezõ termék vagy szolgáltatás gyártójától vagy forgalmazójától. Az a blogger, aki nem felel meg ennek a szabályozásnak, komoly pénzbüntetésre számíthat - mivel korábban csak az újságírókra vonatkoztak ezek a szabályok, ezért az FTC döntésével a blogger hivatalosan is médiamunkássá vált.
A blogokra és azok készítõire vonatkozó szabályozás az 1980 óta létezõ, "Útmutató a támogatások és ajánlások reklámcélú felhasználására" címû kódex elsõ átdolgozásával jelent meg (ez az útmutató leginkább a Magyar Reklámetikai Kódex és a médiatörvény egyfajta elegyének felel meg). Az átdolgozott változat szerint a bloggereknek írásaikban világossá kell tenniük, hogy a posztot valaminek az ellentételezéseként írták, azaz például a náluk lévõ tesztterméket megkapták ajándékba, netán fizetett megjelenésrõl van szó.
Az FTC új ajánlása nagyjából egybecseng a Magyar Reklámetikai Kódex szeptember 30-án életbe lépett változásával. A 26 magyar szakmai szervezet által aláírt dokumentum egyik legfontosabb újítása, hogy a digitális marketingkommunikációt érintõ ajánlásokat is tartalmazza. Bár a hazai szabályozás nagy általánosságban a blogokra nem vonatkozik, továbbra is különös hangsúlyt fektet a reklám azonosíthatóságára, mint kritériumra.

A Reklámetikai Kódex egyebek mellett kimondja, hogy a híreket és szerkesztett anyagot is tartalmazó médiumokban a reklám reklámjellegét könnyen és egyértelmûen felismerhetõ módon kell jelölni, és a reklámozónak vagy márkájának azonosíthatónak kell lennie. Emellett a reklám a kommunikáció célját tekintve sem lehet megtévesztõ, nem keltheti például tanulmány, elemzés vagy piackutatás látszatát.
A hazai kódex ugyanakkor sem a reklámozókat, sem a médiát nem szankcionálja, nem úgy, mint a hasonló amerikai szabályozás, ahol mostantól akár 11 ezer dollárra is büntethetik azokat a bloggereket, akik elhallgatják, hogy ellentételezést kaptak írásukért.	     
                  
                  
                  
                   