Tíz éve szolgáltathat itthon a Vodafone

A tíz évvel ezelõtt aláírt koncessziós szerzõdés értelmében a Primatel Konzorcium 15 évre nyerte el a jogot a 900 és 1800 MHz-es frekvenciasáv mobilcélú felhasználására, 48 milliárd forintnyi koncessziós díj ellenében. A szerzõdés aláírását követõen október 22-én derült ki, hogy Vodafone márkanév alatt kezdi meg a szolgáltatást Magyarország harmadik mobilszolgáltatója.
A Vodafone szolgáltatása valójában csak 1999. november 30-án indult, a társaság elõször a fõvárosban, Debrecenben, Gyõrben, Miskolcon, Székesfehérváron, Szegeden és Pécsett, valamint az M1-es autópálya mentén építette ki saját hálózatát, míg az ország többi részén a Pannon GSM és a Westel 900 hálózatát használták (elõbbi 2002-ben felmondta a roamingszerzõdést). Az operátor összességében rekord idõ alatt, a kezdeti lépésektõl számítva fél éven belül beindította a mobilszolgáltatását.
Ambiciózus tervek
A cég ambiciózus tervekkel fogott neki az ügyfélbázis növelésének és a hálózat kiépítésének: a Vodafone 1999. végéig 20 ezer ügyféllel számolt, 2000-ben pedig tízszeresésre akarta bõvíteni ügyfélbázisát, végül ezt a tervet teljesítette is. A bázisállomások száma közben dinamikusan nõtt, 2000. végére GSM-hálózatával már 55-60 százalékos lefedettségnél járt a szolgáltató (2002-ben már 90 százalékosra nõtt a lefedettség, ami jóval meghaladta a koncessziós szerzõdésben vállaltakat).
A Vodafone megjelenése Magyarországon - legalábbis az új évezred elsõ éveiben - jelentõsen hozzájárult a mobil távközlési piacon zajló verseny erõsítéséhez. A cég már induláskor úgy pozicionálta árait, hogy azok átlagosan tíz százalékkal alacsonyabbak voltak a versenytársak árainál, illetve több olyan szolgáltatást, tarifacsomagot és kondíciót is bevezetett a magyar piacra, melyek korábban nem voltak jelen. A szolgáltató a 2004-ben elindított számhordozási rendszer legnagyobb magyarországi zászlóvivõje lett, mûködésének negyedik évében, 2003-ban pedig a Vodafone szippantotta fel a legtöbb új ügyfelet.

A Vodafone piaci részesedése a 2009 augusztusi adatok szerint 21,94 százalék, a cégnek ma összesen mintegy 2,65 millió ügyfele van. Az idõ elõrehaladtával a másik két piaci szereplõ is tempót váltott, a verseny így az évtized második felében jelentõsen lassult, a cégek piaci részesedése pedig lényegében bebetonozódott (a Vodafone egy évvel korábban 22,28 százaléknyi szeletet hasított ki a tortából, de egy év alatt nem változott számottevõen a másik két szolgáltató részesedése sem).
Megállt a verseny - és egy darabig így is marad
Bár a Vodafone szerepét a hazai mobil távközlési piacon kialakult versenyhelyzetet illetõen Pataki Dániel, a Nemzeti Hírközlési Hatóság elnöke is méltatta, a szervezet a tavalyi mobiltender kiírásakor lényegében azt sugallta, hogy a valódi versengés megállt a szolgáltatók közt. A negyedik mobilszolgáltató piacra lépését lehetõvé tevõ tendert végül a megváltozott gazdasági körülményekre hivatkozva visszavonta a hatóság, így biztos, hogy belátható idõn belül nem lesz negyedik mobilszolgáltató a hazai piacon.
A jövõ egyik meghatározó fejlõdési irányát a Vodafone-nál is a mobilinternetben látják: a cég elsõként kínált Magyarországon - vitatott kondíciókkal - korlátlan mobilnetet, az internethasználók száma alapján kalkulált piacrészesedést tekintve pedig idén átvette a második helyet a Pannontól. A Vodafone sikeresen végzett teszteket a negyedik generációs (LTE) mobilszélessávú technológiával, a cég álláspontja szerint a rendszer bevezetéséhez ma már minden technikai feltétel adott.	     
                  
                  
                  
                   