A tévépiac negyede a Digié

A hírközlési piac újabb területével bõvült a Nemzeti Hírközlési Hatóság havi jelentéseinek köre. A vezetékes telefonokra, mobiltelefonokra és a mobilinternetre vonatkozó adatok mellett a jövõben a hatóság havonta közzéteszi a tévészolgáltatásokra elõfizetõk számát is.
Semmi meglepetés a telefonpiacon
A televíziós gyorsjelentés mellett az NHH 2009. júniusától a vezetékes gyorsjelentésében is több szolgáltatót szerepeltet. Ugyan a klasszikus vezetékestelefon-szolgáltatók mindegyike szerepelt a listában, a kábeltelevíziós vagy egyéb hálózaton hangszolgáltatást nyújtó cégek közül csak a legnagyobb 4 szerepelt, júniustól viszont már héttel több, azaz 11 szereplõ jelenik meg a listában. A hét új adatszolgáltató viszont érdemben nem változtatta meg az arányokat, mindössze 34 ezer elõfizetõt tudnak felmutatni jelenleg, s valószínûleg a korábbi egyenletesen csökkenõ vezetékestelefon-piaci trendeket nem töri meg a kis szereplõk mérése sem.
Egy évvel ezelõtt hazánkban 100 lakosra 31,98 hangátviteli csatorna jutott, ami 2009 júniusára 30,69 százalékra csökkent, illetve az új adatszolgáltatókat is belevéve, 31,04-re. Jelenleg összesen 3110238 bekapcsolt hangátviteli csatorna van, így a magyar háztartások 62,2 százaléka rendelkezik egyéni telefonvonallal. A fenti számokba a normál PSTN telefonvonalak mellett szerepelnek a VoIP, a VoCATV (kábeltévés telefon) és az alternatív szolgáltatások is.
Az újonnan debütáló televíziós gyorsjelentés becslése szerint ma Magyarországon 2 millió 937 ezer televízióelõfizetés létezik, de a gyorsjelentés nem tartalmazza minden szolgáltató adatait, így a számok a teljes piac 80-85 százalékára, azaz a mért szolgáltatók 2,448 millió elõfizetõjére vonatkoznak.
Már 1 millió digitális TV-elõfizetés
A vizsgált piacon belül a vezetékes televízió-elõfizetések száma 1,7 millió, ebbõl 1,4 millió analóg és 315 ezer digitális. A vezeték nélküli mûsorszórás, melybe a mûholdas és  mikrohullámú rendszerek tartoznak, az elõbbinek körülbelül a felét teszi ki, 722 ezer darabbal. A gyorsjelentés visszamenõleg is tartalmaz adatokat, amibõl az is kiderül, hogy az összes elõfizetések száma érdemben nem változik, áprilisban 2,422 millió, májusban 2,425 millió júniusban pedig 2,448 millió elõfizetõ volt a 14 legnagyobb szolgáltatónál. Az érdekes trend inkább az analóg kapcsolatok számának csökkenése, illetve a digitális adások térhódítása.
Júniusban az összes elõfizetésbõl 1 millió feletti volt a digitálisak száma, ami áprilishoz képest 49 ezres bõvülést jelent, miközben az analóg elõfizetések száma két hónap alatt 23 ezerrel, 1,41 millióra csökkent. Így ma már az összes elõfizetés 42,4 százaléka digitális. Technológiák szerint felbontva pedig 12,9 százalék a digitális kábeltévé és az IPTV aránya, 29,5 százalék pedig a mûholdas digitális és az Antenna Digital mikrohullámú digitális szórásának részesedése.
A UPC a legnagyobb
Az NHH által vizsgált 14 legnagyobb tévészolgáltató közül továbbra is a UPC a legnagyobb szereplõ 33,4 százalékkal, de szorosan lohol a nyomában a Digi is, amely immár a piac negyedét uralja (24,1%). A dobogó harmadik helyét a T-Home szerezte meg 18,2 százalékkal, de itt érdemes megjegyezni, hogy a Magyar Telekom a legkülönfélébb platformokon szolgáltat, kezdve a T-Home SatTV-tõl, a T-Kábelen át az IPTV-ig. A kisebb szolgáltatók között szerepel még a FiberNet (6,7%), a ViDaNet (4%), a PR Telekom (3,3%), a Tarr (3%), a TvNetwork (1,7%), a Zelka (1,6%) és az Antenna Hungária (1,5%). A RubiCom, a PARISAT, az Invitel és a Hello HD pedig elhanyagolható 1 százalék alatti részesedéssel bír.

Érdekes, hogy a tavalyelõtt nagy lendülettel érkezõ mûholdas, digitális, nagy felbontású csatornákat kínáló HelloHD mindössze 2500 körüli elõfizetõt tudott összeszedni, illetve az is figyelemre méltó, hogy a vezetéknélküli mûsorterjesztési szolgáltatások piacán a román Digi 57,1 százalékos részesedéssel bír, ami több mint kétszerese a UPC számainak, illetve négyszerese a T-Home-nak. Sõt, már a vezetékestévé-piacon is 10,4 százalékot hozott a Digi, amivel a harmadik legnagyobb szolgáltatóvá lépett elõ, megelõzve a FiberNet-et.
A teljes jelentés letölthetõ PDF-formátumban az NHH weboldaláról. A jövõben a tervek szerint a hivatal minden hónap 30-án teszi majd közzé a havi televíziós gyorsjelentést, a többihez hasonlóan.	     
                  
                  
                  
                   