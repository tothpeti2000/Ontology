Nem lehet a Magyar Telekomé a Vidanet

A Magyar Telekom tavaly decemberben kérelmezte elõször a GVH-tól, hogy hagyja jóvá a Vidanet Zrt-re vonatkozó részvényszerzését, mellyel a jelenlegi kilencven helyett száz százalékos szavazati jogot szerzett volna a cégben. A vállalat elõterjesztése szerint a két cég összeolvadása nem korlátozta volna a versenyt, hiszen az érintett húsz településen élõ fogyasztók számára nyitva áll a lehetõség a mobilinternetes és a mûholdas szolgáltatások igénybevételére.
A GVH elsõ körben, az idén februárban kezdõdött vizsgálat lezárultával megállapította, hogy az összefonódással az érintett piacokon olyan gazdasági erõfölénnyel bírna a Magyar Telekom, mely veszélyeztetné a versenyt. A hatóság annak ellenére jutott erre a következtetésre, hogy a távközlési multi vállalta, hogy a Vidanet elõfizetõinek a T-kábel elõfizetõkkel egyezõ konstrukcióban nyújtja a szolgáltatást.

A Magyar Telekom az ügyben tartott elsõ tárgyalás során közölte, hogy kiegészíti a kötelezettségvállalását, így a GVM második tárgyalást írt ki az ügyben. Ennek során a cég közölte, hogy hajlandó arra, hogy megfelelõ feltételekkel más vállalkozásoknak is hozzáférést biztosítson a birtokába kerülõ alépítményekhez, ígéretet tett rá, hogy a kiskereskedelmi ügyfeleknek a Vidanet és a T-Kábel árlistája alapján a lehetõ legkedvezõbb konstrukciókat kínálja majd, valamint vállalta, hogy három éven belül jelentõs fejlesztéseket hajt végre a Vidanet hálózatán.
A GVM végül az újabb kötelezettségvállalások ellenére a második tárgyaláson sem engedélyezte a két cég összefonódását, mondván, hogy ezáltal a két független, stratégiailag jelentõs infrastruktúra egy cég kezébe kerülne, ezzel pedig gyakorlatilag megszûnne a versenyhelyzet. A hatóság figyelmeztetett, hogy az alépítmények biztosítása a versenytársaknak alkalmas arra, hogy a Magyar Telekom átlássa a terjeszkedési tervüket. A GVH a Magyar Telekom hálózatfejlesztésre tett ígéretével kapcsolatban leszögezte, hogy a kábelhálózatok korszerûsítése jelenleg is zajlik több szolgáltatónál, éppen a versenyhelyzetnek köszönhetõen.	     
                  
                  
                  
                   