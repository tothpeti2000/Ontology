Internetmegvonás a brit warezolóknak is?

Meg lehetne szüntetni azoknak az internetkapcsolatát, akiket sorozatosan szerzõi jog által védett filmek és zenék letöltésén kapnak - áll a héten a brit kormány elé terjesztett törvénytervezetben. A brit civil szervezetek és az internetszolgáltatók már most erõsen tiltakoznak.
Egy korábbi felvetés szerint elegendõ lett volna korlátozni a sávszélességet, de Stephen Timms, brit pénzügyminiszter ezt kevésnek találta, szerinte messzebbre kell menni. Az új tervezet által felvetett potenciális büntetési eszközök közt megmaradt a sávszélesség-korlátozás lehetõsége is, de kiegészül azzal a két lehetõséggel, hogy az adott felhasználónak korlátozhatják a hozzáférését a letöltõoldalakhoz, illetve akár "ki is rúghatják az internetrõl". Amennyiben a törvény életbe lép, akkor az elsõ eltiltások 2011-tõl várhatóak.
Franciaországban már idén májusban elfogadták azt a törvényt, ami lehetõséget ad az illegálisan letöltõk nettelenítésére, s mostanra már ki is dolgozták, hogy melyik kormányzati intézmény követi nyomon és bünteti meg a kalózokat. A francia példával szemben a britek inkább a szolgáltatóra terhelnék a felelõsséget, illetve nekik kellene fülön csípnie a rosszalkodókat is. A zeneipart is sokáig kritizálták amiatt, hogy az egyéni felhasználókat támadja, ahelyett, hogy a szolgáltatóknál szerezne érvényt akaratának, de mostanra a kiadók szövetsége is áthelyezte a hangsúlyokat. Az ISP-k esetében viszont a mostaninál sokkal erõsebb nyomást kell gyakorolni a jog által, mert többnyire azzal védekeznek, hogy nekik nincs tudomásuk arról, hogy kalózkodás folyna az õ hálózatukon.

A brit tervezet ezt a helyzetet változtatná meg azzal, hogy arra kötelezné az internetszolgáltatókat, hogy írásban figyelmeztessék azon elõfizetõiket, akiknek az IP-címe feltûnik az illegálisnak tartott letöltõoldalakon. Ezután a szerzõi jogok tulajdonosai a bíróság segítségével hozzáférhetnének a többször is figyelmeztetett  felhasználók adataihoz, s polgári perekben támadhatnák õket. Az ötlet ugyanakkor nem tér ki arra, hogy az elõfizetõ egyenlõ-e a felhasználóval, felelõssé tehetõ-e bárki, akinek a hálózatát hozzátartozói, szomszédai vagy éppen egy Wi-Fi hálózat révén bárki használhatja.
Az Open Rights Group azonnal felszólalt a tervezet ellen: a civil jogokat a digitális világban védõ szervezet szerint minden esetben, amikor felfüggesztik valakinek az elõfizetését, azzal korlátozzák az adott ember alkotmányos jogait az önkifejezésre. A brit zenei jogvédõ szervezetek viszont másképp látják, s az elrettentõ büntetéseket úgy értékelik, mint egy lépést, ami segíthet növelni a legális digitális piacot.	     
                  
                  
                  
                   