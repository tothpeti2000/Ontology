Júliusban is folytatódott a játékpiac mélyrepülése

A júniusi történelmi zuhanás után júliusban is folytatódott a játékpiac mélyrepülése, 2009 hetedik hónapjában csupán 848 millió dollárt tett ki az amerikai forgalom az NPD Group jelentése szerint. A hardver- és szoftvereladások egyaránt zuhantak, Nintendo Wii-bõl 55 százalékkal, PlayStation 3-ból 46 százalékkal kevesebb fogyott mint egy évvel ezelõtt, a konzolok közül egyedül az Xbox 360 tudta tartani magát, forgalma mindössze 1 százalékkal csökkent. A játékszoftverek eladásai 26 százalékkal 436 millió dollárra estek - jelentette az NPD. Sorozatban ez volt az ötödik hónap, hogy a videojátékok piaca zsugorodott.
Az igazsághoz azonban az is hozzátartozik, hogy tavaly rendkívül erõs elsõ féléve volt a játékpiacnak és ez a lendület az év második felében is kitartott. 2008 tavaszán olyan címek jelentek meg mint a Grand Theft Auto IV, a Metal Gear Solid 4, a Nintendo Wii Fit vagy éppen a Mario Kart Wii, amelyekbõl több millió példányt értékesítettek, és amelyek a hardvereladásokat is rendre magukkal húzták. Idén ezt a teljesítményt nem csak a recesszió miatt megcsappant vásárlási kedv miatt nem tudta megismételni a játékipar, hanem azért is, mert a kiadók számos régóta várt játék megjelenését elhalasztották.

A konzolgyártók közül a Nintendo továbbra is kitart a korábban elõirányzott bevételi tervek mellett, pedig a cég a második naptári negyedévben csak fele annyi Wii-t tudott értékesíteni mint tavaly. A most megjelent Wii Sports Resort bombasiker, néhány hét alatt közel 2 millió példányban fogyott világszerte, kérdés hogy a hardvereladásokat sikerül-e magával húznia. A PlayStation 3 esetében az elemzõk egybehangzó véleménye szerint árcsökkentésre lenne szükség, a konzol a versenytársakkal összevetve kirívóan drága, ami egyértelmûen korlátozza a forgalmat, ezt már játékkiadók is szóvá tették. A kölni GamesCom vagy az októberi Tokyo Game Show jó alkalom lehet az árcsökkentés bejelentésére.
A játékfejlesztõk és -kiadók szerint idén nem hogy nem nõnek az eladások, de még az sem kizárt hogy csökkenni fognak. A nagy kérdés, hogy vajon csökkenti-e a PlayStation 3 árát a Sony és hogy mikor, illetve hogy a második félév során megjelenõ nagy durranások (pl. Madden 10, Need for Speed Shift, Rock Band Beatles) hogy teljesítenek.	     
                  
                  
                  
                   