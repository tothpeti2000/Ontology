Jön a Vodafone közösségi szolgáltatása, a 360

A mobiltelefonokról és számítógépekrõl egyaránt elérhetõ Vodafone 360 szívét egy extra funkciókkal felvértezett, folyamatos szinkront biztosító névjegyzék adja, melyben a kapcsolatok összes elérhetõsége egyszerre szerepelhet, beleértve a mobiltelefonszámot, az e-mail címet vagy a közösségi oldalakon tárolt profilokat. A Vodafone People-nak nevezett szolgáltatás kliensprogramja a cég közleménye szerint több mint száz mobiltelefonnal lesz kompatibilis a megjelenésekor, és kezdetben a Facebook közösségi szolgáltatással, valamint a Windows Live Messenger és Google Talk üzenetküldõ rendszerekkel lesz kompatibilis. Késõbbre Twitter, Hyves és studiVZ támogatást is ígér a cég.
Bár a részletek egyelõre nem ismertek, de térképszolgáltatás is kerül majd a repertoárba, a mobiltulajdonosok ezt a tájékozódáson kívül arra is használhatják majd, hogy megosszák ismerõseikkel a helyzetüket, valamint lássák, hogy tartózkodnak azok a barátok vagy családtagok, akik hozzájárultak a tartózkodási helyük közreadásához. A tartózkodási hely mellett a kapcsolatok különbözõ közösségi szolgáltatásokon közzétett státuszüzeneteit is megjeleníti majd a rendszer.

A Vodafone 360 a mobiltelefonnal készített médiatartalmak tárolására és rendszerezésére is képes lesz, azaz a fotók feltölthetõk a felhasználó saját tárhelyére. A szolgáltatáshoz tartozik egy piactér is - vélhetõen ez ugyanaz a szolgáltatás, melynek megjelenését a Vodfaone májusban kürtölte világgá. A platformon már az induláskor több száz, különbözõ gyártók többféle készülékeivel kompatibilis alkalmazás lesz elérhetõ, emellett zenék és videók is szerepelnek majd a kínálatban.
A brit tulajdonú mobilcég szolgáltatása nem teljesen új keletû, hiszen több mobilgyártó (így például a Nokia és az Apple) is kínál olyan platformokat, melyekkel szinkronizálhatók a kapcsolatok, kezelhetõk a médiatartalmak, illetve szinte mindegyik gyártónak van már saját alkalmazás-piactere. A Vodafone ugyanakkor az operátorok közül elsõként kínál ilyen, gyártófüggetlen szolgáltatást ügyfeleinek.

A cég két új telefont dedikál teljes egészében a Vodafone 360 szolgáltatásnak: a Samsung által gyártott készülékek teljesen egyedi menüt kapnak, melybe az összes új szolgáltatás integrálva lesz. A Vodafone 360 kliensprogram symbianos változata kezdetben négy Nokia mobilra kerül rá, a szolgáltatás bizonyos komponensei emellett a szolgáltató által forgalmazott legtöbb telefonról elérhetõk lesznek.
A Vodafone 360 év végéig nyolc európai országban jelenik meg, jövõre pedig újabb országokkal bõvül a lista. A cég sajtóközleményébõl kiderül, hogy idén Magyarországon biztosan nem indul el a szolgáltatás.	     
                  
                  
                  
                   