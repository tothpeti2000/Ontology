Google-ajándék a szenvedõ újságoknak

Könyöradomány?
A Google új projektje egyfajta válasz az amerikai újságkiadók szövetségének júniusi kérésére, miszerint a keresõóriás tehetne lépéseket azért, hogy az online kiadók hatékonyabban terjeszthessék tartalmaikat.
"Jelenleg a korai tervezés szakaszában járunk, de a mikrofizetési modell már biztos hogy elérhetõ lesz Google és nem Google érdekeltségek számára is a jövõ év során valamikor" - írja a Newspaper Association of Americának címzett levelében a cég. Az ötlet lényege, hogy lehetõség legyen hatékonyan fizettetni néhány forintos összegeket is akár, melyeket egy aggregátoron keresztül összesítenének bizonyos idõközönként. A megoldás enyhítene a hitelkártyás fizetés alsó összeghatárának problémáján, illetve növelné a bizalmat is a tartalmat árusítók felé, hiszen nem kellene személyes adatokat megadni a fizetéshez.
Együtt a kiadókkal
A Google a fejlesztések során folyamatosan egyeztet majd a kiadókkal és igyekszik megmutatni nekik, hogyan tudnák használni az új technológiát, hogyan tudnának magasabb bevételekhez jutni a digitális tartalmak értékesítése által. A Google továbbra is igyekszik fenntartani azt a képet önmagáról, hogy segíteni szándékozik a kiadókat abban, hogy nagyobb közönséget érjenek el, jobban összekapcsolódhassanak olvasóikkal és persze, hogy több pénzt kereshessenek. A Google elve, hogy a kiadónak teljes kontrollja van az általa elõállított tartalom felett, s ha úgy dönt, hogy pénzt szeretne kérni az olvasásért, akkor a Google segít ebben, sõt, biztosítja, hogy ezek a tartalmak könnyebben megtalálhatóak legyenek a felhasználók számára.

A Checkout alapjában véve nem fog megújulni, nem lesz új szolgáltatása, egyszerûen finomításokkal egyre felhasználóbarátabbá tenné a cég rendszerét. A gesztus azonban úgy tûnik, hogy inkább csak vigaszdíj a Google-tõl. A kiadók és a médiumok világszerte sértõdötten kommentálják a Google News területhódítását. Az aggregált hírtartalom elveszi a médiumok lehetõségét arra, hogy a címlappal vagy rovatokkal operáljanak, hiszen a felhasználók egy külsõ szájtról érkeznek, s oda is térnek vissza, miután végeztek az olvasással. Lényegtelenné válik a médiumok relevanciája, s egy misztikus módon mûködõ algoritmuson múlik a témák és azon belül a megjelenések kiemelése.
Fordult a kocka
Alkalmazkodni persze mindig lehet és kell is, de a médiapiacnak elég sokkoló volt az online forradalom is önmagában, most pedig szembe kell néznie azzal, hogy az eredetileg az õ tartalmait böngészõ és listázó cég átvette a stafétát. Az amerikai lappiac egyre erõsebben érzi az új idõk hatását, s sok helyen a minõségi újságírás eltûnését vizionálják a nem túl távoli jövõben.	     
                  
                  
                  
                   