A Disney megvette a Halo atyjának új cégét

Seropian és a Bungie-tól távozó barátai 2003-ban alapították a Wideload Games-t, amely az eltel évek során két játékot adott ki, a Halo-motorra épülõ Stubbs the Zombie egy 3D akciójáték, a Hail to the chimp pedig egy rajzfilmszerû grafikát felvonultató afféle partyjáték, ahol a résztvevõk minijátékokban mérhetik össze tudásukat. A Wideload nemrég hozta létre Shorts nevû üzletágát, amely Xbox Live Arcade szoftverek fejlesztésével foglalkozik.
A 25 fõt foglalkoztató Wideload most a Disney tulajdonába kerül, az akvizíció értékérõl nem adtak tájékoztatást a felek, így csak sejteni lehet, hogy nem nagy összegrõl van szó, mindössze néhány tízmillió dollár lehet a vételár. A rajzfilmstúdió a Disney Interactive Studioson keresztül összesen nyolc játékfejlesztõ céggel rendelkezik már köztük a kínai Gamestarral, Seropian feladata kreatív alelnökként ezek vezetése és koordinálása lesz.

A Disney az eltelt évek során szinte minden rajzfilmjét videojátékok megjelenésével is támogatta, ezek az otthoni konzolok mellett fõleg az elsõsorban gyerekek által vásárolt kézikonzolokon, fõleg Nintendo Game Boyon, illetve DS-en értek el nagyobb sikereket. Az Egyesült Államokban a Disney Interactive Studios értékesíti a harmadik legtöbb szoftvert a Nintendo konzoljaira.
A Mickey Mouse által világhírûvé vált cég a múlt héten 4 milliárd dollárért kebelezte be a képregényeirõl ismert Marvelt, így a jövõben alighanem a szuperhõsök (Pókember, X-Men, Hulk, Iron Man, stb.) kalandjainak összes fontosabb állomása megjelenik mozifilmen vagy rajzfilmen, illetve számítógépes játék formájában is.