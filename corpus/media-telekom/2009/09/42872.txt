A mobilalkalmazás többet ér, mint 99 cent

A Google továbbfejleszti az Android Market felületét, s hamarosan a frissítés életbe is lép, habár egyelõre csak egy magyarázó videó vált publikussá. Az Android mobilokról elérhetõ Market új változata még jobban illeszkedik az operációs rendszer kezelõfelületéhez, mondhatni "egyujjas" bolttá avanzsálódik. A felhasználók számára hálás dolog lesz, hogy a programok leírása mellé a fejlesztõk saját készítésû képernyõmentéseket illeszthetnek, s a navigáció is jóval egyszerûbbé válik.
Fizess! Köszi!
A következõ verzióban további fontos újítás, hogy az Apple App Store-hoz hasonlóan különválaszthatóak lesznek a fizetõs és az ingyenes alkalmazások, ami hiánypótló a Market esetében - a többnyire ingyenes alkalmazások között eddig rejtõzködtek a sokszor alaposabb, igényesebb, több fejlesztési munkát magukban hordozó programok, de szinte lehetetlen volt õket megtalálni. Ezen felül pedig újabb alkategóriák alapján is szûrhetõek lesznek a találatok: sport, egészség, képregény, illetve az egyedi Android-témák is külön fület kapnak.









A fizetõs és az ingyenes programok szétválasztása jótékony hatással lehet az Android Market forgalmára is, ami az Apple megoldásával szemben jelenleg nem túl csábító a fejlesztõk számára. Míg a Market csúcstartói napi kevesebb mint 100 dollárt képesek keresni, addig az App Store kedvencei akár napi 1000 dollárt kaszálnak (5,75 millió Ft/hó). A különbség elsõdleges oka nyilván az is, hogy iPhone-ból több tízmillió van a világon, míg az androidos készülékek korszaka épp csak hajnalán van.
A fejlesztõ munkája többet ér, mint 99 cent
A Microsoft is úgy érzi, hogy a fejlesztõket a remélhetõ bevétel nagyságával lehet leginkább hûségessé tenni. A saját boltjának megnyitása elõtt a cég képviselõi máris kritizálni kezdték a legnagyobb ellenfelet, az Apple-t. A verseny és az árplafon ugyan jól jön a felhasználóknak, mert olcsón vásárolhatnak, de a fejlesztõk kellemetlen helyzetbe kerülhetnek, ha azért nem képesek komolyabb alkalmazásokat kifejleszteni, mert esély sincs a megtérülésre. Az Apple gúzsba kötõ filozófiáját pedig nem tartják alkalmasnak arra, hogy szabad, fejlõdõ piacot hozzanak létre.
Loke Uei tan, a Windows Mobile csoport termékmenedzsere épp ezért is üzente a fejlesztõknek azt, hogy "Az árazás rajtatok múlik, s mi azt szeretnénk hangsúlyozni, hogy mindenképp több pénzt tudsz csinálni nálunk, mint egy "százforintos" boltban. Tudom, hogy a 99 cent jól hangzik a vásárlóknak, de ugyan már, azt hiszem az alkalmazásaitok többet érnek ennél."
Eleve nagynak születik?
A Microsoft platform mögött pedig az iPhone-nál is nagyobb közösség áll már most is, s a gyártók attitûdjét figyelve, a Windows Mobile felhasználók száma csak növekedni fog. Így a fejlesztõk számára valóban egy kitûnõ választás lehet egy olyan platform felé fordulni, ami egyrészt nem korlátoz, másrészt, aminek már nincs tojáshéj a hátsóján, viszont van mögötte tábor. A Windows Mobile 6.5 október 6-i érkezése után debütáló Microsoft piactér szinte biztos, hogy komoly szereplõje lesz ennek a piacnak.	     
                  
                  
                  
                   