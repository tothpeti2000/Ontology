Jót tett a vidéki szélessávnak az új mobilkoncesszió

A hazánkban mûködõ három mobilszolgáltató közül a Pannon és a T-Mobile 1993-ban kötött szerzõdése a 900 MHz-es frekvenciasáv mobilkommunikációs felhasználására 2008. novemberében járt le, az akkori Gazdasági és Közlekedési Minisztérium ezért 2007 tavaszán tárgyalásokat kezdeményezett a mobilkoncesszió meghosszabbításáról. A felek 2007 novemberében végül megállapodtak arról, hogy a két szolgáltató 2016. május 4-ig tovább használhatja a 900 MHz-es frekvenciasávot. A Vodafone 900- és 1800 MHz-es koncessziós szerzõdése korábban, 2014 októberében jár le, a brit tulajdonú szolgáltatóra a kormányzat feltételei ezért nem vonatkoztak.
A Pannonnal és a T-Mobile-lal kötött megállapodást több feltételhez kötötte a kormányzat, a legfõbb célkitûzés az volt, hogy a két szolgáltató befoltozza mobil szélessávú lefedettségi térképén található, a vidéki régiók felett tátongó lyukakat. A koncesszió meghosszabbításáért ezért a Pannonnak és a T-Mobile-nak az egyenkénti 10-10 milliárdos egyszeri koncessziós díj kifizetésén felül vállalnia kellett, hogy az elõre tervezett fejlesztéseken felül 2008-ban és 2009-ben egyenként nettó 20-20 milliárd forintot költ el az "elmaradottabb" régiókban. A minisztérium 2007 novemberében kiadott közleménye szerint 2009 végén a fejlesztések eredményeként az ország területének 90 százalékán, minden 1000 fõt meghaladó lélekszámú településen, a lakosság 98 százaléka számára elérhetõ lesz valamilyen mobil szélessávú hálózat.
A mobil szélessáv vajon mi?
A szolgáltatók ez utóbbi vállalást lényegében teljesítették is meg nem is. Megkerestük a korábbi Gazdasági és Közlekedési Minisztérium egyik jogutódjaként mûködõ Nemzeti Fejlesztési és Gazdasági Minisztériumot, hogy megkérdezzük, a szerzõdésben hogyan definiálták a mobil szélessávot. A minisztériumból végül a Miniszterelnöki Hivatal Infokomminukációs Államtitkárságához irányítottak minket, ahol készséggel felvilágosítást adtak arról, hogy a szerzõdött szolgáltatók az ITU IMT 2000 globális 3G szabványcsaládjába 2007. október 31-én tartozó 3G technológiák bármelyikét alkalmazhatták, illetve alkalmazhatják a fejlesztések során.
A fenti szabványcsaládba azonban a valódi szélessávú élményt biztosító UMTS mellett az ISDN vonalakon létrehozható internettel összemérhetõ sávszélességû EDGE technológia is beletartozik - EDGE-hálózatát tekintve márpedig a Pannon már a szerzõdés megkötésekor is gyakorlatilag országos lefedettséggel bírt.
Az EDGE-lefedettség a T-Mobile-nál nem terjed ki az ország egész területére, de a magenta szolgáltatónál nem is tekintik mobil szélessávnak ezt a technológiát, így a T-Mobile vállalása ezen a téren eltért a Pannonétól: "A korábbi sajtóközleménybõl idézett mondatban szereplõ értékek (pl. 98%-os lakossági szélessávú lefedettség) nem képezték részeit a T-Mobile vállalásának, a kormányzat által kitûzött célokat, a lakosság jelentõs része számára elérhetõ korszerû, mobil szélessávú szolgáltatások kiterjesztését más módon számszerûsített mutatók szerint kellett megvalósítanunk" - tudtuk meg a T-Mobile sajtóosztályától.
Két év alatt egymillió
A T-Mobile kormányzattal kötött megállapodásában a kétéves fejlesztési ütemben ehelyett vállalta, hogy régiónként elosztva legalább további 1 millió lakos számára elérhetõvé teszi a mobil szélessávot. A vállalat ezt a célkitûzését saját állítása szerint jelentõsen, körülbelül 50 százalékkal túlteljesítette. A cég vállalta azt is, hogy a Balaton 2 kilométeres körzetében 75 százalékos területi, lakosságra vetítve pedig 88 százalékos mobil szélessávú lefedettséget biztosít - a T-Mobile szerint ezt a vállalást is sikerült jelentõsen túlszárnyalni.

A szolgáltató vállalta továbbá, hogy 400 új bázisállomást létesít és 300 meglévõt továbbfejleszt az újabb technológiáknak megfelelõen. A cég sajtóirodája bár konkrét számadatokkal nem szolgált, a T-Mobile szerint ennél jóval több létesítés történt az országban. A Pannon ezzel egy idõben szintén jelentõsen növelte a 3G-s bázisállomásainak számát legtöbb régiójában.
A norvég Telenor tulajdonában álló cég által küldött adatok szerint a legnagyobb mértékû fejlesztést az Észak-Alföldön hajtották, illetve hajtják végre: itt két év alatt a tervek szerint 354 százalékkal nõ a mobil bázisállomások száma. Észak-Magyarországon 297, a Közép-Dunántúlon, Dél-Dunántúlon és Dél-Alföldön nagyjából egyenlõ arányú, 289, a Nyugat-Dunántúlon pedig 274 százalékos bõvítés várható 2009 végéig a Pannonnál.
Fókuszban a vidék
A két mobilszolgáltatónál az elmúlt két évben végzett mobil szélessávú fejlesztések arányait tekintve jóval nagyobbak voltak a vidéki területeken, mint a fõvárosban. A Pannon a közép-magyarországi régióban 141 százalékkal növelte a bázisállomások számát, a T-Mobile csak annyit közölt, hogy a fõváros és agglomerációját érintõ beruházásoknál "jóval meghaladó" fejlesztésekre került sor vidéken.
A két szolgáltató egyaránt hangsúlyozta, hogy a kormányzattal kötött szerzõdésben vállalt, évenkénti 20-20 milliárd forintos beruházási kötelezettségnek eleget tesz, illetve eleget fog tenni a határidõ lejártáig. Az Infokommunikációs Államtitkárság szerint sem maradnak el a szolgáltatók a teljesítéssel: a hivatal az idõközi adatok, valamint a cégek eddigi tevékenységének ismerete alapján úgy látja, hogy a Pannon és a T-Mobile teljesíti kötelezettségét.	     
                  
                  
                  
                   