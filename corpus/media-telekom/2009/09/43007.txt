Beperelték a világ legnagyobb esszémegosztó szolgáltatását

A Scribd egy a web sok csodagyereke közül, ami hirtelen népszerûségre tett szert, de az érdeklõdéssel együtt kellemetlen mellékhatások is járnak. A dokumentummegosztó oldalon a felhasználók az ismert formátumok szinte bármelyikében feltölthetnek szövegeket, prezentációkat vagy egyéb iratokat, majd bármely weboldalba beágyazhatják azt.
50 millió felhasználó nem tévedhet
A Scribd egy hiánypótló webes megoldás, sikerét havi 50 millió felhasználó és napi 50 ezer feltöltött dokumentum fémjelzi. Az üröm az örömben, hogy a befutott szolgáltatást nemrégiben komoly vádakkal illették amiatt, hogy állítólag szándékos szerzõi jogsértéseket követ el, illetve támogat a nagyobb profit érdekében. Egy amerikai szerzõnõ, Elaine Scott nyújtott be keresetet a szolgáltató ellen, azt állítva, hogy az megsérti az õ szerzõi jogait, illetve bizonyíthatóan sok másik jogtulajdonosét is. A CNET News szerkesztõsége hozzájutott az ügyirathoz, amibõl kiderül, hogy Scott szerint a Scribd "szégyentelenül profitál lopott mûvekbõl", illetve "egy olyan technológiát épített, amivel globális méretekben áttörhetõek a szerzõi jogi szabályok".
A DMCA megvédi a jókat
A Scribd fejlesztõi természetesen nem hagyják magukat, s azonnal tiltakozni kezdtek: "Ms. Scott pere értelmetlen, hisz a Scribd egy olyan online szolgáltató, mely megfelel a Digital Millenium Copyright Act minden elõírásának, sõt túl is megy azokon". Manapság bárki online szerzõi jogi ügybe kezd a YouTube vagy hasonló nagy webes szolgáltató ellen, annak tudnia kell, hogy a DMCA védi azokat, s nem tarthatja senki a markát a szolgáltatónál, amiatt, mert egy felhasználó jogot sértett. Igaz, a DMCA csupán azokat a szájtokat védi, melyek megfelelnek az elõírásoknak. Scott pedig azt próbálja bizonyítani, hogy a Scribd esetében ez nincs így, a szolgáltató pedig állítja, hogy igen.
A Scott vs. Scribd ügyirat stílusosan Scribd megosztásban 


















A szolgáltató nyilatkozata szerint nem szeretne jogosulatlan tartalmakat látni az oldalán, épp ezért fejlesztette ki azt a fejlett szûrõtechnológiát, amivel megakadályozható, hogy jogvédett tartalmat töltsön fel valaki - a nagy kiadók és szerzõk épp ezért választották a hasonló megoldások közül a Scribdet. A gyermekkönyv-szerzõ Scott viszont éppen arról beszél a vádiratban, hogy a Scribd által épített védelmi rendszer önmaga is egy illegális szöveggyûjtemény, amit azért fejlesztenek állítólag, hogy kiszûrhetõek legyenek a jogosulatlan feltöltések, de valójában ez az adatbázis többet fog érni hamarosan, mint maga a külsõ szolgáltatás.

A vádak keménynek hangzanak, de némi vizsgálódás után kiderül, hogy a Scribd valóban több helyen felhívja a felhasználók figyelmét arra, hogy mi számít jogsértõ magatartásnak, s hogy mire számíthat, aki ilyet követ el. Ezen felül a Scribd adatbázisa nem hemzseg sikerkönyvek illegális kópiáitól, bár több blogbejegyzésbõl az derül ki, hogy valóban többen próbálkoznak feltölteni mások szerzeményeibõl, de biztató, hogy többnyire a korábbi beágyazó kódok nem mûködnek például olyan esetben, mikor a legújabb Harry Potter könyvnek kellene mögötte lennie.
Ingyen reklám?
A Scribd valójában ugyanannyira segíti az illegális, mint a legális terjesztést, egyszerûen könnyûvé és platformfüggetlenné teszi a megosztást. A vádnak nehéz dolga lesz, ha be szeretné bizonyítani az igazát, de ha más eredménye nem is lesz a pernek, de legalább felhívja a figyelmet egy újabb ötletes szolgáltatásra, s még többen ismerhetik azt meg.	     
                  
                  
                  
                   