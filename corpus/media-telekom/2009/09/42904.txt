Nem állja útját a válság az optikai internet fejlõdésének

Továbbra is a skandináv államokban és a kisebb európai országokban a legjobb a Fiber To The Home, azaz FTTH-hálózatok kiépítettsége, derült ki a Párizsban tartott Broadband World Forumon. Az új generációs hálózat európai penetrációja idén lassú de biztos növekedést mutatott, a felmérések szerint a gazdasági körülmények ellenére a tavalyi állapothoz képest 18 százalékkal több háztartásban található meg az akár 100 Mbps letöltési sebességet is lehetõvé tevõ hálózat.
Az FTTH Council megrendelésére készített piackutatásból kiderül, hogy idén júniusig nagyjából kétmillió európai háztartásba vitték el optikai kábelen az internetet a szolgáltatók. A következõ évek jelentõs növekedést hozhatnak, így 2012-ben 13 millióra nõhet a kiépített FTTH-kapcsolatok száma - áll a felmérésben. A hálózat fejlesztésén ma nagyjából 233 projekt keretén belül dolgoznak a kisebb szolgáltatóktól kezdve a távközlési mamutokon át a helyi kormányzatokig.

Az új generációs hálózat penetrációja továbbra is Svédországban a legnagyobb, és itt a legmagasabb a társasházakba behúzott FFTB-elérések (Fiber To The Building) aránya is. Az országban idén júniusban közel 480 ezer FTTH/B elérést tartottak nyilván, ami 10,9 százalékos penetrációnak felel meg. A lista második helyén Norvégia áll, nagyjából 205 ezer eléréssel (ezek zöme FTTH-elérés), ami az összes internetkapcsolat 10,2 százalékát adja. A harmadik helyen Szlovénia következik 62 ezer kiépített FTTH-kapcsolattal (ez 8,9 százalékos részesedés).

A lista egyik érdekessége, hogy a nyugat-európai szuperhatalmak továbbra sem tudták magukat beverekedni az elsõ tíz ország közé, így Nagy-Britanniában, Franciaországban és Németországban gyakorlatilag elhanyagolható a lakásokig elérõ optikai hálózatok részesedése. Bár az elsõ tízben több régiónkbéli ország is megtalálható (Szlovénia, Litvánia és Szlovákia), Magyarországon egyelõre nem szerzett magának komoly piacot a technológia.
Ugyan kisebb-nagyobb helyi projektek korábban is léteztek, hazánkban a nagyobb piaci szereplõk közül eddig csak a Magyar Telekom indított FTTH-szolgáltatást. A cég idén év végére 200 ezer háztartást tervezett elérni FTTH-technológiával, késõbb azonban a válságra hivatkozva ezt a számot 165 ezerre csökkentette. A vállalat nemrég tartott sajtótájékoztatóján elhangzottak szerint a Magyar Telekom év végére optimista becslések szerint körülbelül 17 ezer FTTH-elérést értékesít majd.	     
                  
                  
                  
                   