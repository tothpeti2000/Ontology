Kiszállhat a GTS-Datanet a lakossági DSL-piacról

"Nem adtuk még el, nem hirdetjük, de várjuk az ajánlatokat" -- mondta Pauer Pál, a GTS-Datanet nemrég kinevezett ügyvezetõ igazgatója a lakossági üzletágukkal kapcsolatban. A DSL-technológia hanyatlása, a regionális átszervezés, és az új amerikai tulajdonosi akarat eltüntetheti az egyik legnagyobb hazai alternatív DSL-szolgáltatót az egyéni felhasználók piacáról.



Új tulaj, új szelek

A GTS-Datanet anyavállalatát, a GTS Central Europe-ot tavaly májusban vásárolta fel a Columbia Capital, M/C Venture Partners illetve Innova Capital által vezetett magánbefektetõi alapokból álló konzorcium. Ezt követõen a régióhoz tartozó mind az öt országban kiterjedt stratégiai átvilágítás indult azt vizsgálva, hogy mely üzletágak hogyan mûködnek, hogyan lehetne az egymás mellett, de függetlenül kifejlõdött leányvállalatokat egységessé gyúrni. 

Az amerikai tulajdonos szemléletváltást hozott a cégbe, s az eddig viszonylag liberális, az egyéni elképzeléseket toleráló politika helyett egy jóval szigorúbb, egységesen kontrollált vezetést képzeltek el. Az öt ország közül eddig háromban ez egyben a cégvezetõk illetve a menedzsment egy részének cseréjét is jelentette, így nyolc év után a távozott magyar GTS-Datanet élérõl Szathmári Géza is. 

Eközben a régióközpontnak számító Varsóban az elmúlt hónapokban széles hatáskörrel felruházott régiós menedzsmentet alakítottak, feladatuk pedig a leányvállalatok mûszaki, szolgáltatásfejlesztési és értékesítési tevékenységének irányítása. Az amerikai tulajdonosok "az erõsebb változtatásokban hisznek", és nem szeretnének többé öt különálló céget látni, hanem egy egységes regionális cégcsoportot képzelnek el. Pauer Pál elmondása szerint erre érett is a cég, mind az öt leány olyan méretet és fejlettségi szintet ért el, aminél már indokolt a szinkronizálás, s talán az elõzõ tulajdonos felett járt el inkább az idõ, aki központi vezérlésnél többre értékelte a helyismeretet és a lokális tudást. 

Búcsú a lakosságtól?

Az amerikai tulajdonos a jövõben több beleszólást akar a helyi dolgokba is, sõt a tevékenységeket is újragondolná. A stratégiaváltás lényege, hogy mivel a régióban a GTS mindegyik tagja az üzleti szolgáltatások terén tud komoly eredményeket felmutatni, ezért a jövõben kizárólag erre fókuszálnak majd. A magyar GTS-Datanet számára ez fájdalmas változás lesz, mert a többi ország tízezer körüli lakossági ügyfeléhez képest nálunk 42 ezer otthoni ADSL-elõfizetõvel rendelkezik, de ez csak 11 százalékát adja teljes bevételeiknek. 



A fókuszból kikerülés ugyan nem jelenti azonnal a lakossági üzletág eltûnését, Pauer Pál is azt mondta, hogy "ha nem is bõvítünk, de nem is rontunk." A GTS regionális szinten viszont megbízta a Deloitte üzleti tanácsadócéget, hogy segítse az öt országot a regionalitás kialakításában. Pauer szerint viszont a megvalósulás nem lesz gyors, az integráció jelenleg kezdetleges szinten áll, hiszen mind az öt cég mérete, piaci helyzete és fókusza más és más. 

A lakossági ügyfelek kiszolgálása ugyan jelenleg termelhet még nyereséget, viszont az amerikai tulajdonost akár meg is rémiszthette az a tény, hogy a DSL-technológia termékciklusa már a végét járja. Egy olyan szituációban, amikor a legnagyobb magyarországi inkumbens szolgáltató, a Magyar Telekom agresszíven építi ki az optikai hálózatait, és közben a DSL-t maga is hátrébb pozicionálja, illetve akkor, amikor a mobilinternet elõfizetések száma dinamikus növekedésbe kezdett, kétségessé vált, mennyi érték van egy lakossági DSL-üzletágban, közepes méretû szereplõként. 

DSL-alkony

A pénzügyi befektetõ számára ez a helyzet könnyen jel lehet arra, hogy most kell kiszállni. A helyzet persze nem egyedülálló, hiszen épp a Média és Marketing legfrissebb számában jelent megy egy cikk "Új piacokon a netszolgáltatók" címmel, melyben az Enternet és az Externet közeljövõre vonatkozó stratégiáit boncolgatja. Bauer Róbert, az Enternet cégcsoport igazgatósági elnöke például megjegyzi, hogy "a lakossági internetszolgáltatás területén a rendkívül kiélezett árverseny miatt minimálisra csökkent az elérhetõ haszon. A társaság éppen ezért már korábban is az üzleti ügyfelek felé fordult, és a mostani lépéstõl [mobilinternet bevezetése] is azt várják, hogy a még összetettebb kínálat révén gyorsan növelhetik a vállalati ügyfelek számát." Ezt a gondolatot, illetve a Datanet esetét is figyelembe véve, könnyen elõfordulhat, hogy a lakossági DSL-piacról kiszorulnak a közepes- és kisméretû szereplõk. 


A HWSW kérdésére Pauer Pál elmondta, hogy ezen  dilemma miatt a 2009-es évben a lakossági szolgáltatások területén nem is fejlesztenek, az 1,8 milliárdos beruházási keret pedig elsõsorban gerinchálózati és regionális fejlesztéseket fedez majd. A pénzügyi növekedést sem az ügyfélszám bõvüléstõl, hanem a regionális együttmûködésekbõl jövõ hatékonyságnövekedéstõl és a nemzetközi szerzõdésektõl várják. A GTS-Datanet az ország földrajzi elhelyezkedésébõl fakadóan meghatározó szerepet tölt be középtávon a cégcsoport dél-európai terjeszkedésében, és a közép- és észak-európai hálózatok felé irányuló tranzitforgalom kezelésében. 

Pauer szerint a telekommunikációs piacon idén nem várható semmilyen komoly elmozdulás. Az egyetlen kritikus kérdés, mely idén dõlhet el, hogy lesz-e megfelelõ törvényi szabályozás a következõ generációs hálózatok liberalizálásáról, hiszen ellenkezõ esetben a Magyar Telekom akár 5-6 éves elõnyhöz is juthat a moratórium révén, ami újabb monopolhelyzet kialakulásához vezethet. 