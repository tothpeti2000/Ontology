Filmkedvelõk kedvence lehet a Toshiba új notesze

A Toshiba új noteszgépe a mozikedvelõk kedvence lehet, 16 hüvelykes kijelzõjén gond nélkül jelenhetnek meg a 720p felbontású HD-videoállományok.



A Toshiba bejelentette nagyméretû, 16 hüvelykes kijelzõs noteszgépét, melyben Core 2 Duo processzor (2 gigahertzes T5800-tól 2,13 gigahertzes P7450-ig) és Blu-ray meghajtó is található. A Satellite A350 megjelenítõje 1366x768 képpont felbontású, így minõségromlás nélkül jelenhetnek meg rajta a 720p HD-mozik. A noteszgépben a kép mellé nem érkezhet gyenge minõségû hang, ezért a hangszórókat a Harman/Kardon szállítja.


A Satellite A350 alapkiépítésen 4 gigabájtnyi rendszermemóriával gazdálkodhat, merevlemeznek pedig 250, vagy 350 gigabájtos, SATA csatolófelülettel ellátott tárolók választhatók. A megjelenítésért Intel GMA 4500MHD vezérlõ gondoskodik. A stílusos gépház három USB-kaput, egy VGA-kimenetet, egy USB/eSATA-portot, optikai hangkimenetet tartalmaz, melyeket multiformátumú kártyaolvasó és egy ExpressCard kártyarés egészíti ki.



A notesz rendelkezik 1,3 megapixeles webkamerával, és 802.11 a/b/g/n szabványokat ismerõ vezeték nélküli hálózati csatolóval is. Az akkumulátor a gyártó állítása szerint 2 óra 15 percen át táplálhatja a testes gépet. A Satellite A350 AMD processzorral is rendelhetõ, ekkor ATI Mobiliy Radeon HD3650 videokártya látja el a feladatokat az Intel lapkájához mértnél kissé rövidebb, 1 óra 55 perces akkumulátoros üzemet eredményezve. A Satellite A350 732 dollártól 1037 dollárig terjedõ sávban vásárolható meg, felszereltségtõl függõen.