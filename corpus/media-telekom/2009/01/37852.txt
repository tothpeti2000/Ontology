A Panasonic bejelentette az LS80 kompaktjának utódját

A Panasonic leváltja a jelenleg hazánkban 20 ezer forint alatt megvásárolható DMC-LS80 fényképezõgépét. A DMC-LS85 számos ponton hoz az elõdhöz képest pluszt, bár a felbontás maradt 8 megapixel, a zoomtartomány immár négyszeres.



A Panasonic ma frissített belépõszintû fényképezõgépén, melynek helyére mostantól a DMC-LS85 lép. Az új, alacsony árú kompakt 4-szeres zoomot és 8,1 megapixeles felbontást kínál, a gyártóra jellemzõ módon optikai rázkódásvédelemmel kiegészítve. A Panasonic a képfeldolgozó áramkört is frissítette, az LS85-ben már a Venus Engine IV teljesít szolgálatot.

A használati értéken emel, hogy a gépet felszerelték intelligens témaválasztóval is, mely öt fotózási körülményt képes elkülöníteni. Az LS-85 rendelkezik arcérzékelésre képes autofókusszal, mely ma már a legalacsonyabb ársávba készülõ gépek esetében is kihagyhatatlan funkció. Az arcérzékelõ áramkör ráadásul nem kevesebb mint 15 arcot képes elkülöníteni.



Az olcsó kompakt az ISO-érzékenység tekintetében is képes átvenni az irányítást, amennyiben szükség van rá, automatikusan képes azon emelni. Utóbbi lehetõség akkor jöhet jól, ha a fotózandó téma mozgásban van, hiszen a kamerát tartó kezünk remegésén kívül az optikai rázkódásvédelem másra nincs hatással. A fényképezõ optikája 33 milliméteres kezdõlátószöget kínál, így akinek a széleslátószögre feltétlenül szüksége van, magasabb árkategóriában kell a gyártó termékei között szétnéznie.


 A DMC-LS85 a 2,5 hüvelykes kijelzõjén az elõdjéhez képest több részletet jelenít meg, felbontását 230 ezer képpontra emelték.  A fényképezõ autofókusz rendszere is fejlõdött, az elõd 5 fókuszpontja helyett az LS85-ben 9 ponttal találkozhatunk.

Az LS85 gyorsabbá is vált, az exponálógomb megnyomásától számított 1,8 másodperc múltán már elkészülhet az elsõ kép, ez 40 százalékkal jobb érték az elõd által produkáltnál. A gép 50 megabájtnyi belsõ memóriája SD/SDHC kártyákkal egészíthetõ ki, a két, akkumulátorokkal kiváltható ceruzaelem pedig 270 fénykép készítésére elegendõ (CIPA mérés szerint). A DMC-LS85 különbözõ színekben 120 dolláros áron érkezik áprilisban.