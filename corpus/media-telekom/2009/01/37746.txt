A Motorola három izgalmas telefonnal jelentkezett

A Motorola három új mobiltelefonja három kategóriát ölel át. A trió egyik tagja újrahasznosított ásványvizes palackokból készül, a másik Windows Mobile operációs rendszert futtat és az ázsiai piacokra terített Ming-sorozatot váltja, a harmadik pedig szétnyitható, ütésálló burkolatot kapott.



A Motorola három mobilt tartogatott az évkezdésre, melyek pár hónapon belül elérhetik a hazai mobilszolgáltatókat is. A Renew W233 burkolata újrahasznosított anyagból, az ásványvizek mûanyagpalackjaiból készül, ezáltal a gyártási költségek 20 százaléka takarítható meg. A kétsávos W233  belépõszintû készülék, ehhez mértek az adatátviteli képességei is, melyek maximuma az EDGE-ben merül ki. A telefon MP3-állományok lejátszására is alkalmas, memóriája pedig microSD kártyákkal bõvíthetõ. A gyártótól megszokott kiváló hangminõségért (hanghívások alatti) a Motorola Crystal Talk zajszûrõ áramköre felel.


Az ázsiai piacokra szánt Ming-sorozat leváltójaként a SURF A3100 Windows Mobile Professional 6.1 operációs rendszerrel és a hozzá passzoló 2,8 hüvelykes érintésérzékeny kijelzõvel érkezik. Az A3100 kezelõfelülete egyedi, melynek megalkotása közben a Motorola arra ügyelt a leginkább, hogy a telefon lehetõségei közül a lehetõ legtöbb legyen elérhetõ közvetlenül a fõképernyõrõl. A hagyományos billentyûzettel  nem  is rendelkezõ telefon 7,2 Mb/s sebességre alkalmas HSDPA modulja gyors internetelérést tesz lehetõvé, de ezt a beépített Wi-Fi adóvevõ is helyettesítheti. Az A3100 rendelkezik Bluetooth 2.0 rádióval és autofókuszos, 3 megapixeles fényképezõvel is. A nagytudású készülék elõször elõdjeinek ázsiai piacaira juthat el, még az elsõ negyedévben.



A harmadik készülék a Tundra VA76r, melynek érdekessége a szétnyitható, ütésálló burkolat, mely a MIL-SPEC 810F katonai szabvány elvárásainak is képes eleget tenni. A Tundra Push to Talk adóvevõként is használható az arra alkalmas hálózatokban, természetesen nem hiányzik belõle a gyártó telefonjaiban általános Crystal Talk áramkör sem, sõt, ennek továbfejlesztett, második mikrofonnal ellátott változata szûri e mobilban a zajokat. A Tundra VA76r sztereo Bluetooth rádiót, 2 megapixeles kamerát és aGPS-t vonultat fel, és maximum 4 gigabájtos microSD kártyákat támogat. A három készülék ára még nem ismert.