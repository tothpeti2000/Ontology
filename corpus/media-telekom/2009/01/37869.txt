Lejáratja a Yashica márkanevet az új tulajdonos

A hideg futkározik a hátunkon a legújabb Yashica fényképezõgép láttán, mely 5 megapixeles felbontást és fixfókuszos optikát kínál. Az Exemode által készített F525 kompakt fényképezõgép visszafogottan fogalmazva is méltatlan a Yashica márkanévhez.



A Yashica márkanevet tavaly a hongkongi MF Jebsen csoport vásárolta meg, az F525 pedig a japán Exemode terméke, mely az MF Jebsen Group leányvállalatának, a JNC Datum Technek a partnere. Szinte hihetetlen, hogy a patinás márkanév hogy szerepelhet a minden részletében kritikán aluli terméken, már-már azt sem tartjuk kizártnak, hogy az új képkészítõ mindössze egy ízetlen, ám megbocsáthatlan tréfa eredménye.



A Yashica F525 5 megapixeles CCD képérzékelõje elõtt egy optikai közelítésre alkalmatlan lencse található, melyen szintén olvasható a patinás márkanév. A háromszoros digitális zoom használati értéke elhanyagolható, de természetesen külön sorban szerepel a borzalmas technikai adatok között. Az érzékelõlapka érzékenysége ISO 100 és ISO 200 értékeket vehet fel, ez távolról sem képes lefedni a mai igényeket. az F525 CD-kártyák mellett a nagykapacitású SDHC-változatokra is mentheti a JPEG-állományokat, bár ma már ebben semmi különös nincs.




A 82 grammos, 90x57x24 milliméteres F525 piros, fekete és fehér színekben 67 eurós áron vásárolható meg a kiszemelt piacokon, melyek közé remélhetõleg hazánk késõbb sem fog beletartozni. Yashicához csak nevében kötõdõ fényképezõgépek 2008 októberétõl készülnek, a most bejelentett újdonsággal együtt már több mint kilenc modellbõl áll a gyártó kompaktfényképezõ kínálata.