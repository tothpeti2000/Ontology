Az Olympus immár huszonhatszoros zoommal áll az ultrazoom kategória élén

A Kodak csak pár napig tarthatta elsõségét az ultrazoom termékkategóriában a huszonnégyszeres közelítésre alkalmas Z980-nal, melyet máris elharapott tõle az Olympus huszonhatszoros zoomra képes újdonsága, az SP-590UZ.



Az Olympus Londonban jelentette be legújabb, ultrazoom-sorozatába illeszkedõ modelljét, az SP-590UZ-t, mely huszonhatszoros zoomjával új csúcstartó a kompaktok között. A fényképezõ optikája nem új fejlesztés, kis csiszolással ugyan, de ugyanaz a lencse, mint amit a Casio, a FujiFilm, a Kodak, illetve a Nikon használ saját nagyzoomos fényképezõjében. Ez az egyenoptika az SP-590UZ-ben a megszokott 26 millimétertõl egészen 676 milliméterig ad lehetõséget a látószög változatására. Ha valakinek ez kevésnek bizonyulna, a maximális nagyítást akár 1149 milliméterre is emelheti a géphez vásárolható TCON-17N telekonverter segítségével. Az optika nagy elõnye, hogy a makrófelvételeket akár egy centiméterrõl is készíthetjük, a gép ekkor már élesre állít.




A 12 megapixeles SP-590UZ természetesen rendelkezik optikai rázkódásvédelemmel is, mely kihagyhatatlan a kategóriában, valamint teljes kézi beállíthatóságot is kínál az automata üzemmód és a fejlett témaautomatika mellett. A fényképezõ az elõd SP-565UZ-hez hasonlóan a képeket nem csak tömörített JPEG-állományokként, hanem akár tömörítetlen RAW formátumban is tárolhatja.

A másodpercenként tízképes sorozatokra képes SP-590UZ 2,7 hüvelykes kijelzõt tart a hátoldalán, mely 230 ezer képpontból áll. Kikerülhetetlen ma már az arcfelismerés, a fényképezõbõl nem is hiányzik a mosolyidõzítéses, pislogásérzékeléses változata. Az Olympusos hagyományokhoz hûen megmaradt a gépen az xD kártyahely, de felszerelték a jóval szélesebb körben használt microSD/SDHC kártyákkal szót értõ réssel is. A 373 grammos, 110x89x98 milliméteres Olympus SP-590UZ még a nyári csúcs elõtt megvásárolható lesz, akár már márciusban is találkozhatunk vele a fotós szakboltok polcain, nagyjából 449 dollár körüli áron.