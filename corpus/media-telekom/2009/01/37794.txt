Másodpercenként ezer képkockás sebességgel tüzelnek a Casio új kompakt fényképezõi

Mostantól biztosak lehetünk abban, hogy a Casio ráfekszik a gyors sorozatokra, illetve a nagysebességü filmfelvételre alkalmas fényképezõgépek fejlesztésére: az eddig megjelent két gyorstüzelõ ultrazoom modelljét most két zsebkompakt is kiegészíti.



A Casio fényképezõi között a "HS"-logóval ellátottak száma duplázódott, a CES remek rendezvénynek bizonyult a gyártó számára, hogy elõrukkoljon két kompaktjával, melyek közül az egyik rejtett optikás, a másik pedig a hagyományos építési módot követi. A két fényképezõ legfigyelemreméltóbb tulajdonsága, hogy akár másodpercenként 1000 képkockás mozikat is képesek elõállítani.

Casio EX-FS10

A Casio EX-FS10 9,1 megapixeles CMOS-képérzékelõje elõtt optikai rázkódásvédelem nélküli optika található, mely rejtve, a futurisztikus görbületekkel tûzdelt, modern burkolat alatt üzemel. A fényképezõ normál üzemmódokban 1-tõl egészen 1/1250 másodperces záridõvel dolgozhat, ám ez az érték a nagysebességû klipek felvételekor elképesztõen rövid, 1/40000 másodperc is lehet.




A Casio EX-FS10 optikája a fényerõ tekintetében nincs jól eleresztve, a látószög 38,1 millimétertõl 114,3 milliméterig állítható, és sajnos a kezdeti, legvilágosabb állásnál is csak F/3,9 fényerõ áll a rendelkezésre. Az érzékenység ISO 100 és ISO 1600 között állítható, a fotókat és a filmeket SD/SDHC kártyák fogadják.

A nagysebességû filmek több képfrissítési sebességben is készülhetnek, ám az 1000, a 420, a 210 másodpercenkénti képkockás mozik felbontása egyelõre nem olvasható a technikai részletek között. A gyártó annyit azonban elárult, hogy másodpercenként 30 képkockás sorozatot a fényképezõ 1280x720 képpontos felbontásban is képes tartani, ezt a tempót a sorozatfelvételi üzemmódban akár 6 megapixeles képméret mellett is hozza. A 121 grammos kompakt természetesen minden ma elvárható lehetõséggel rendelkezik, így nem hiányzik a listáról az arcfelismerõ autofókusz, vagy a 21 körülményt átölelõ témaautomatika sem. Az EX-FS10 350 dolláros ártól már márciusban megjelenhet a szakboltok polcain.



Casio EX-FC100

Az EX-FC100 gyorstüzelõ kompakt a klasszikus építési mód híve, benne az EX-FS10-ben látottal megegyezõ CMOS-érzékelõ található, ám elé itt 5-szörös optikai közelítésre alkalmas lencsét építettek. Az EX-FC100 ezen felül a rázkódások ellen is védve van, a szenzoreltolás elvén mûködõ rázkódásvédelem része a képérzékelõ felfüggesztésének. Az optika az EX-FS10-be építettnél egy fokkal jobb fényerejû, a 37 milliméteres legszélesebb állásban F/3,6 értéket produkál. Az EX-FC100 a sorozatfelvéeli képességeiben, valamint a nagysebességû filmfelvételi üzemmódokban nem különbözik a EX-FS10-tõl, ám annál 50 dollárral drágább lesz, 400 dollárért lehet rá számítani márciustól.