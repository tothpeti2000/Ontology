Mobilinternet: 3 képernyõ vagy 3 számla?

Tavaly a hazai távközlési piac legnagyobb slágere egyértelmûen a mobilnet volt. Az egyre olcsóbb csomagok révén ma már bárki számára megfizethetõvé vált a földrajzi kötöttségektõl szinte teljesen mentes, szélessávú hozzáférés. Terjednek a laptopok, netbookok, okostelefonok, sokan szeretnének akár több mobil eszközrõl is netezni, azonban ehhez továbbra is több elõfizetés szükséges. A HWSW megpróbálta kideríteni, miért is van ez így.



Nincs kombó

Az alaphelyzet, miszerint a modern, felvilágosult felhasználó rendelkezik egy hordozható számítógéppel, illetve egy okostelefonnal, esetleg kéziszámítógéppel is, nem olyan meredek elképzelés. A korai befogadók, informatikusok, technokraták, hálózatfüggõk és utazó üzletemberek nagy részének teljesen hétköznapi igénye, hogy a nap 24 órájában képesek legyenek elérni az internetet, függetlenül attól, hogy hol vannak, és hogy milyen eszköz van a kezükben. 

Mindhárom mobilszolgáltató kínál mobil szélessávú eléréseket különbözõ kondíciókkal. A listában egyaránt vannak külön elõfizetésként megköthetõ, és csak opcióként használható díjcsomagok, de az az igény, hogy egy elõfizetõ a havi adatforgalmat korlátlan adatforgalmat magában foglaló csomagját az okostelefonján és a noteszgépén is egyránt  használhassa, egyelõre nincs kielégítve. A HWSW ismeretei szerint jelenleg a mobilnet-elõfizetõk legalább 2-3 százaléka üdvözölne olyan kombinált megoldást, ahol kettõ vagy több SIM-kártyával, több eszközön, ugyanazt az internet-elõfizetést használhatná. Szerkesztõségünk megkérdezte mindhárom szereplõt, hogy miért nem tûnt még fel ez a verzió az ajánlatok között.

Kényelmetlen kompromisszum

Mindhárom szolgáltatóból sikerült ugyan kisajtolni valamilyen  választ, azonban ezek egyike sem volt hivatalos állásfoglalás: a cégek elvileg nem nyilatkozhatnak olyan szolgáltatásokról, melyek bevezetése még nem történt meg. A Vodafone-nál még a kérdést sem értették meg, vagy csak nem akarták megérteni: a korlátlan mobilnet úttörõje szerint a fenti probléma könnyen áthidalható, ha a hangcsomag mellé kötött adatopciót nem csak a mobiltelefonon használjuk, hanem a készüléket (kábellel vagy Bluetooth-szal) összekötjük a számítógéppel. 

[+] Újra trükközik a Vodafone - Internet félig-meddig Szabadon

Természetesen ez a másik két szolgáltatónál is lehetséges, de nem oldja meg a problémát. Egyrészt az elérhetõ sávszélességet a Bluetooth-kapcsolat korlátozza (Bluetooth 2.1 specifikáció esetén 2,1 Mbit/s az elméleti maximum, a gyakorlatban ez jóval kevesebb), másrészt nem épp felhasználóbarát megoldás a mobilinternetezés elõfeltételei közé a telefon akkumulátorának töltöttségét is beilleszteni. Egy 1500 mAh kapacitású teleppel szerelt mobilt alig 2-3 óra alatt teljesen lemerít az aktív Bluetooth- és HSDPA-kapcsolat. Bluetooth helyett adatkábelt használva ugyan csökken a fogyasztás, de a beépített HSDPA-modemek korában senki sem szeretne egy tízdekás lógó dobozt a notebook oldalán. Ez a verzió tehát egy kényelmetlen kompromisszum. 

Ahány gép, annyi szokás

A másik kényszermegoldás, hogy az aktív online életet élõ felhasználó külön elõfizetést köt a mobiltelefonjára és vásárol egy külön elõfizetést a noteszgépéhez is: két díjcsomag, két SIM-kártya. Ahogy mi is folyamatosan beszámoltunk róla, mára mindhárom szolgáltató kínál korlátlan adatforgalmat magában foglaló csomagokat, kisebb, fõként mobiltelefonra szánt korlátos csomagokat, a Vodafone és a Pannon kínálatában pedig elõfizetési díj nélküli, 100 százalékban forgalomarányos csomagok is találhatóak.

A szolgáltatók weboldalai és az ügyfélszolgálatok tájékoztatása szerint a Pannon Mobilinternet 100Mb, Vodafone Start, illetve a Vodafone Internet 100 csomagokat leszámítva az összes változat megrendelhetõ már meglévõ hangcsomag mellé opcióként és külön elõfizetésként is. Így legalább mindenki igényeinek megfelelõen válogathatja össze a két csomagot, melyet a telefonján és noteszgépén használ -- ezek tetszés szerint akár külön szolgáltatótól is származhatnak. 

Lenne mit tölteni

Az online aktivitás nagyban változhat annak függvényében, hogy az ügyfélnek milyen készüléke van, illetve milyen igényei. Egy normál telefonon rendszeres e-mailezéshez, illetve böngészéshez elegendõnek tûnnek a kisebb csomagok, bár ezek minden egyes eltelt hónappal egyre szûkösebbnek tûnnek. A Vodafone és a Pannon kínálatában a legkisebb, havi 100 megabájtos forgalmat tartalmazó csomag 1500, illetve 1990 forintot kóstál -- a Vodafone a korlát túllépése esetén megabájtonként 48, míg a Pannon  megabájtonként csak 30 forintot számláz a továbbiakban. Ebben a kategóriában a T-Mobile az abszolút vesztes, hiszen 1990 forintért mindössze havi 80 megabájtot ad, azt túllépve pedig megabájtonként 100 forintot számláz. 

A HWSW tapasztalatai alapján pusztán weboldalak nézegetésével, webrádióval, videomegosztókkal és VoIP-pal már napi 2-3 órás  internetezés mellett is könnyedén átléphetõ a havi 5 gigabájtos korlát. Így a noteszgéphez vásárolt elõfizetésre mindenképp érdemes a korlátlan opciókat megkötni, a kellemetlen meglepetések elkerülése végett. Ez a Vodafone esetében havi 6000 forintba (Internet Szabadon), a Pannonnál 5990 forintba (Éjjel-nappal), T-Mobile-nál havi 5760 forintba (5 GB + korlátlan opció) kerül. 

	     
                  
                  
                  
                  
                  
                  
                  
                    A cikk több oldalból áll:
                    
                    
                        1. oldal: Mobilinternet: 3 képernyõ vagy 3 számla?
                      
                        2. oldal: Triple pay
                        
                    
                  