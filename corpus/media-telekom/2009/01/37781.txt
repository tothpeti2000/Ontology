A Sony 12 megapixeles kompakttal egészítette ki W-sorozatát

A Sony frissített W-sorozatán, melyet most egy 12,2 megapixeles taggal egészített ki. Az új fényképezõ letisztult burkolatban, olcsón kínálja a nagy felbontást és a négyszeres optikai közelítést.



 A fényképezõ nem a legdrágább modellek egyike, 190 dolláros áron márciustól már megvásárolhatóvá válik. A kompaktgép a hagyományos építési módot követi és alapvetõen az automata üzemmód kedvelõinek kíván a kedvében járni. A kedvezõ árba belefért az arcfelismerésre, pislogásérzékelésre és mosolyidõzítésre alkalmas autofókusz, az automata témamódválasztó is, utóbbi öt fotózási körülménybõl válogat. 




 A DSC-W220 15 megabájtnyi belsõ memóriáját a gyártótól nem szokatlan módon, Memory Stick Duo kártyaváltozatokkal egészíthetjük ki, a tárolt képek és filmek akár HD minõségben is lejátszhatók az arra alkalmas tévéken, igaz az ehhez szükséges HDMI-kábel nem része a csomagnak, azt külön kell beszerezni. A fényképezõt lítiumion akkumulátor hajtja, és fekete, ezüst, rózsaszín, illetve kék színekben válik elérhetõvé.

A 30 milliméteres kezdõlátószögû Carl Zeiss Vario-Tessar optika jó minõségéhez kevés kétség fér. A fényképezõ rendelkezik optikai rázkódásvédelemmel is, hátoldala pedig 2,7 hüvelykes kijelzõt rejt, mely 230 ezer képpontot tartalmaz.