Hazánkban is rendelhetõ már a Pentax limitált kiadású tükörreflexese

Decemberben adtunk hírt a Pentax kisszériában készülõ fehér tükörreflexes gépvázáról, mely a hetekben érkezik érkezik meg hazánkba. A ritkaságok kedvelõi már megrendelhetik a fényképezõgépet, pedig a gyártó csak most, a hétvégén közölte hivatalosan az ajánlott fogyasztói árát.



A Pentax a Canon EOS 1000D ellenfelének szánja legújabb tükörreflexes gépvázát, melynek tíz megapixeles CCD képérzékelõje rázkódásvédelmet is kapott. A kisméretû váz követi a Pentax hagyományokat, benne négy ceruzaakkumulátor található. A gép kezelése a kompaktgépekrõl váltók kedvéért igen egyszerû, a legtöbb gomb elérhetõ a markolatot fogó kéz ujjaival is.

A szokatlan színû fényképezõ mellé két optikát is csomagol a gyártó, melybõl az egyik a 18-55 milliméteres, a másik pedig az 50-200 milliméterig tartó tartományt fedi le (smc DA L 18-55mm F3.5-5.6 AL és az smc DA L 50-200mm F4-5.6 AL). Ezek az objektívek a kitlencsék fényerejét kínálják, azonban a vázhoz hasonlóan ezek is fehér színûek, bár a zoomgyûrû  a gépház markolatával annak sötétszürke színében harmonizál.

A kétoptikás kit a Pentax hivatalos közleménye szerint 680 dolláros ár környékén vásárolható meg február közepétõl. Hazánkban a 18-55 milliméteres objektívvel csomagolt készlet 115 ezer forintért rendelhetõ a nagyobb szakboltokban, vagy választható akár a kétoptikás készlet is 134 ezer forintért. Aki megelégszik a  hagyományos színösszeállítással, 100 ezer, illetve 119 ezer forintos árral számolhat.



A fehér K-m a burkolatszínen kívül nem tér el másban az alapváltozattól, melynek 525 grammos burkolata a fröccsenõ vízzel szemben nem ellenálló, az ehhez szükséges tömítéseket a korábban bemutatott, már megvásárolható K200D-tõl eltérõen nem tartalmazza. A fényképezõ érzékenysége ISO 100-as értéktõl egészen ISO 3200-ig állítható, az autofókuszos rendszer pedig öt fókuszpont közül választhat, utóbbi jóval kevesebb mint a K200D 11 pontja. A nagyobb testvérhez képest azonban komolyabb a K-m sorozatfelvételi képessége, akár 3,5 kép is készülhet vele másodpercenként, szemben a K200D 2,8 képével.





A fényképezõ portaszító bevonattal ellátott CCD képérzékelõjének tisztaságáért szenzorrezgetéses portalanító is ügyel. A K-m tagadhatatlanul középpontba helyezi az automata fényképezési módot, benne tíz fotózási körülményt összefoglaló témaautomatika áll az egyszerû használatra vágyó felhasználók kedvében. A váz tetejérõl hiányzik a fõbb beállításokat megjelenítõ státuszkijelzõ, ennek szerepét a hátoldali, 230 ezer képpontos, 2,7 hüvelykes kijelzõ vette át.