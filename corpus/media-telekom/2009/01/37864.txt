Az Olympus keménykötésû sorozata mellé állította harmadik vízálló kompaktját

Az Olympus két új modellel indította edzett TOUGH-sorozatát, mellé egy harmadik rejtett optikás modellt is állított, mely bár a TOUGH-nál kissé puhányabb, mégis 3 méteres mélységig merülhetünk vele.



Az Olympus Stylus 550WP 10 megapixeles képek készítésére alkalmas, a CCD-képérzékelõ elõtt pedig egy háromszoros közelítésre alkalmas rejtett optika néz a külvilágra. Ma szinte minden gyártó próbálja szélesíteni a látószöget, erre azonban az Olympus a Stylus 550WP esetében nem fektetett túl nagy hangsúlyt, az optika a közelítést 38 millimétertõl indítja.


A Stylus 550WP három különbözõ színben (kék, fehér és fekete) kelletheti magát a jövõ hónaptól, hátoldalán egy 2,5 hüvelykes kijelzõ található, 230 ezer képponttal. A fényképezõvel akár három méteres mélységbe is merülhetünk, így a pipából levegõt szívó hobbibúvároknak a gép mellé nem kell feltétlenül többtízezer forintos búvártokban is gondolkodni.



Az alapvetõen automata üzemmódot kedvelõ 550WP témaautomatikája igen fejlett, 17 különbözõ helyzetre ad beállításokat, filmeket pedig 640x480 pixeles felbontás esetében másodpercenként 30 képkockás sebességgel rögzít a gép. Az arcfelismerõ képes a mosolyidõzítésre, továbbá a pislogást is érzékeli. Bár az optikai rázkódásvédelem már a belépõszint gépei között sem kivételes szolgáltatás, az 550WP nem rendelkezik vele.

A fényképezõ lítiumion akkumulátorból kapja a mûködéshez szükséges energiát, a fényképeket pedig a gyártótól megszokott xD-kártyák mellett microSD változatokra is mentheti. A bejelentés során a februári megjelenésrõl és a fentebb ismertetett színválasztékról esett szó ugyan, de várható fogyasztói árát a gyártó nem közölte.