Ömlenek a Panasonic fényképezõgépek: újabb 12 megapixeles kompakt mutatkozott be

A tegnap öt Panasonic kompaktgéprõl kiszivárgott információk után a gyártó hivatalosan is bejelentette újdonságait, melyeket egy további kompakttal is kiegészített. A DMC-FS25 12 megapixeles fényképeket készít, a szenzor elõtt pedig ötszörös közelítésre alkalmas Leica optika található.



A tegnap kiszivárgott információk után, vagy épp annak hatására a Panasonic hivatalosan is bejelentette új kompaktfényképezõit, melyekre március végén vagy április elején már számíthatunk a kereskedelmi forgalomban is. A DMC-FS25 12,1 megapixeles CCD képérzékelõvel rendelkezik, 29 milliméteres széleslátószöget kínáló optikáját pedig a gyártónál megszokott módon a Leica szállítja.

Az ötszörös közelítésre képes DMC-FS25 természetesen nem nélkülözi a lencsetag-mozgatásán alapuló rázkódásvédelmet sem, így gyér fényviszonyok közepette nagyobb eséllyel készíthetünk bemozdulásmentes képeket. Az FS25 témaautomatikája automatikusan is választhat a motívumprogramok közül, arcérzékelésre képes autofókusza pedig követni is tudja az élesre állított személyt, vagy tárgyakat.



Az igen vékony gépház hátoldalán lévõ szélesvásznú, 3 hüvelykes kijelzõ 230 ezer képpontja átlagos finomságú képet ad, fényessége 11 lépcsõben állítható. A fém burkolatba nem meglepõ módon SD/SDHC kártyák csúsztathatók. A képfeldolgozó áramkör a gyártó legújabbika, a Venus Engine IV nem csak a képminõségért felel, hanem a kompakt sebeségéért is, mely tettenérhetõ az 1,2 másodperces bekapcsolási idõn is.


A Panasonic DMC-FS25 az érzékenységet akár ISO 6400-as értékig is engedi állítani, videofelvételeket pedig 848x480 képpontos felbontásban is készíthet 30 képkockás frissítéssel. A fényképezõ áramellátásáról lítiumion akkumulátor gondoskodik, természetesen ennek töltõje is része az alapcsomagnak. A fényképezõ árát még nem hozták nyilvánosságra, de áprilistól elérheti a fogyasztókat fekete és ezüst színekben.