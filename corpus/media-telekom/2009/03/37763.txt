200 dollár alatt jön a Kodak nagyzoomos fényképezõgépe

A Kodak megkérdõjelezhetetlen bajnoka az árversenynek, termékei rendre a legolcsóbbak közé tartoznak az adott kategóriában. Az amerikai piacon a tavalyi negyedik negyedévben ennek köszönhette piaci elsõségét a vállalat: a válság miatt a vevõk az olcsóbb gépeket részesítették elõnyben.



A gyártó legújabb, tízszeres közelítésre alkalmas fényképezõgépe sem kivétel, 200 dollár alatti áron juthatunk hozzá áprilistól. A Kodak EasyShare Z915 házon belüli fejlesztésû Kodak Retinar optikája tízszeres közelítést kínál, ráadásul rázkódásvédelemmel is ellátták. A fényképezõ 10 megapixeles képeket készít, a folyamat során az intelligens témaválasztó (Smart Capture), vagy a kézi üzemmódok (zár-, vagy blende elõválasztás, illetve teljes manuális kontroll) egyaránt bevethetõk. A Z915 letisztult formavilágába egy 2,5 hüvelykes kijelzõ illeszkedik, melyet nem egészít ki elektronikus keresõ, így a képek komponálásához azt feltétlen használnunk kell.




A képek, illetve a videók tárolására SD/SDHC-kártyák használhatók, az áramellátás pedig két darab ceruzaelem dolga, melyek természetesen kiválthatók AA-akkumulátorokkal is, ám utóbbiakat és a töltõt külön kell a géphez beszerezni. A Z915 kis méreteivel számos ultrazoom-kategóriás fényképezõ (Panasonic TZ-sorozat, Canon SX110 IS, vagy épp a Samsung közelgõ ultrazoom gépe) vetélytársa lehet, melyeknél még olcsóbb is lesz.

A Kodak EasyShare Z915 mindössze 200 dollárért kínálja a zsebrevágható tízszeres zoomátfogást, sajnos a gyártó közleménye nem tért ki arra, hogy az optikai nagyítás széleslátószögrõl indul-e. A fényképezõ kék, fekete, valamint piros színekben tûnhet fel áprilistól a szakboltokban. 