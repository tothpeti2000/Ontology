Olcsóbb lesz a mobilhasználat az EU-ban -- de nem a magyaroknak

Egyre bizonyosabbá válik, hogy nyártól az Európai Unió tagországain belül olcsóbb lesz a külföldi SMS-ezés és tovább csökken az adatroaming ára, az Európai Parlament illetékes bizottsága ugyanis megszavazta azt az erre irányuló törvényjavaslatot, melyet Viviane Reding, a luxemburgi származású távközlési biztos terjesztett tavaly szeptemberben az Európai Bizottság elé. A végleges parlamenti szavazásra várhatóan áprilisban kerülõ törvény ráadásul bizonyos tekintetben az eredetileg tervezettnél is nagyobb engedményekre kötelezi a szolgáltatókat. Magyarországon ettõl függetlenül nem kizárt, hogy semmit nem éreznek majd a barangolók az uniós árcsökkentésbõl, sõt éppen ellenkezõleg: magasabb összeg kerülhet a számlájukra.



Olcsóbb SMS és adatforgalom

Az uniós barangolás költségeit átfogó mértékben csökkenteni szándékozó eredeti tervezethez képest változatlanul hagyta a bizottság azt a passzust, mely üzenetenként nettó 11 eurócentben, azaz napi árfolyamon számolva nagyjából 33 forintban maximálná az Unió mobilhálózataiból küldött roaming SMS-ek végfelhasználói díját. Az SMS-roaming a legutóbbi, tavaly nyári felmérés szerint az Európai Unióban átlagosan 29 eurócentbe került, a legolcsóbban akkor az észtek küldhettek külföldrõl SMS-t (náluk bizonyos szolgáltatóknál mindössze 6 eurócent/darab a tarifa), a legdrágábban pedig a belgák (Belgiumban akad olyan szolgáltató, amely 80 eurócentet kér egy külföldrõl küldött szöveges üzenetért cserébe).

Reding tavalyi elõterjesztésében a nagykereskedelmi adatroaming-tarifák jelentõsebb mérséklését is célul tûzte ki: az eredeti törvénytervezet szerint a szolgáltatók idén nyártól maximum 1 eurót kérhettek volna el egymástól 1 megabájt adatforgalom után, a testület azonban most ennek az összegnek a felében, 50 eurócentben maximálta a tarifát. Az adatroaming átlagos nagykereskedelmi ára uniós nyomásra közel két éve folyamatosan csökken: 2007 nyarán még 3,22 euróba került egy megabájt, tavaly márciusban ez az összeg 2 euróra csökkent, az átlagos végfelhasználói árak ezzel együtt 5,81 euróról 3,5 euróra estek vissza.

2010 után lassuló beszédtarifa-csökkenés

A barangolás közben küldött SMS-ek és az adatroaming ára mellett a nyártól olcsóbb lesz a beszédroaming is, jóllehet végül nem ment át az elõkészítési fázison a szocialista javaslat, mely az eredeti tervezetben szereplõ összeghez képest is alacsonyabb díjakat állapított volna meg. A képviselõk által hétfõn elfogadott módosítások szerint az uniós barangolás hívásindítási díja 2010-re 40 eurócentre csökkenne, ezt követõen 2012-ig az eredetileg meghatározotthoz képest lassuló ütemben mérséklõdnének az árak.


Az Európai Parlament Ipari és Energiaügyi bizottsága által hétfõn megszavazott törvényjavaslat más módon is csökkentené, pontosabban kiszámíthatóbbá és igazságosabbá tenné a beszédroaming-költségeket, így a jelenleg érvényben lévõ számlázási rendszert a számlázási egységek tekintetében is szabályozná. A hétfõn elfogadott szövegezésbe ráadásul ebben a kérdésben is a fogyasztók számára kedvezõbb feltételek kerültek, így a szolgáltatóknak -- ha a törvény átmegy az áprilisi parlamenti szavazáson -- a beszélgetés megkezdésétõl teljes másodpercalapú számlázást kell majd alkalmazniuk (eredetileg csak az elsõ fél perc lebeszélése után lettek volna kötelesek erre a számlázási egységre áttérni az operátorok).

Itthon árcsökkenés helyett áremelkedés?

Jóllehet az európai mobilos barangolás költségei uniós nyomásra évrõl-évre csökkennek, mindez csak az euróövezethez csatlakozott országokban élõk számára jelentheti automatikusan, hogy ténylegesen kevesebbet kell fizetniük a hónap végén, ha külföldön használták mobiljukat. A saját nemzeti valutával rendelkezõ tagországoknak ugyanis számolniuk kell az árfolyamváltozás hatásával is, ráadásul átváltásra évente csak egyszer kerülhet sor.

A három magyarországi mobilszolgáltató által jelenleg is alkalmazott, 127 forintos uniós roaming-percdíj például a tavaly július 30-án közzétett referencia árfolyam alapján lett meghatározva, az euró azonban azóta a mai árfolyam alapján 30 százalékot erõsödött a forinthoz képest, és aligha valószínû, hogy idén nyárra -- amikor a tarifákat újra kell kalkulálni -- visszatér a kurzus a tavalyi szintre. A forint, illetve a régiós valuták gyengülése így végül az uniós törekvések ellenére jelentõs mértékben kompenzálhatja, sõt akár áremelkedésbe is fordíthatja az árcsökkentést, különösen a beszédroaming esetében.

Az Európai Parlament Ipari és Energiaügyi Bizottsága által megszavazott törvénytervezet a politikai egyeztetéseket követõen elõször az április 21-tõl 24-ig tartó plenáris ülésén kerülhet a legfelsõbb uniós törvényhozás elé. Ha a parlamenti képviselõk rábólintanak, a törvény július 1-tõl léphet hatályba.