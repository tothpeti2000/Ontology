Végleg bukott a mobiltender

A Fõvárosi Bíróság július 10-én keltezett határozatában kimondta, hogy a Nemzeti Hírközlési Hatóság (NHH) a negyedik GSM/UMTS mobilszolgáltató piacra lépését célzó pályázati eljárás megszüntetésekor a tényállást megfelelõ módon és a szükséges mértékben feltárta, majd abból okszerû következtetések révén megalapozott és jogszerû döntést hozott.
Amint arról a HWSW korábban beszámolt, a pályázat meghirdetésével az NHH szándéka az volt, hogy olyan új, negyedik szolgáltató léphessen a magyar mobilpiacra, amely tovább élénkíti a versenyt, hozzájárul az árak csökkenéséhez és új szolgáltatások megjelenéséhez. Az új szolgáltató szinte elhanyagolható, 100 millió forint egyszeri befizetése mellett jelenhetett volna meg a piacon, az állam pedig a szolgáltatás késõbbi sikerébõl, az árbevétel arányában részesedett volna.
Az államot képviselõ NHH a negyedik mobilszolgáltató piacra lépését lehetõvé tevõ pályázati eljárását a kihirdetés óta eltelt idõszakban jelentõsen megváltozott gazdasági körülményekre hivatkozva 2009. március 16-án zárta le. Ezt a határozatot a négy pályázóból három (köztük a Digi Kft., és a DreamCom Távközlési Kft.) támadta meg, a fellebbezést azonban április 24-én másodfokon is elutasította az NHH Tanácsa.

A Digi és DreamCom ezt követõen fordult felülvizsgálati kérelmével a Fõvárosi Bírósághoz. A testület július 10-én kelt határozatában mindkét eljárásban megállapította, hogy a hatóság mind elsõfokon, mind másodfokon jogszerûen járt el. A Bírósági szerint a hírközlési piacot csak egy valóban és biztosan sikeres pályázat élénkítené, ez a siker azonban a jelen helyzetben egyáltalán nem garantálható.
A Fõvárosi Bíróság végzése ellen további jogorvoslatnak helye nincs, ezzel a tavaly októberben kihirdetett mobiltender jogerõsen és végérvényesen eredménytelenül zárult.	     
                  
                  
                  
                   