Közel a megállapodás a Microsoft és a Yahoo! között

Elég pénz
MIután a Microsoft felvásárlási kísérlete tavaly kudarcba fulladt és Jerry Yang távozott a Yahoo! élérõl, a helyét átvevõ Carol Bartz többször is jelezte, hogy hajlandó lenne megállapodni a Microsofttal, amennyiben a redmondi cég elég pénzt kínál. Úgy tûnik, a megegyezés végre megköttethet, az All Things Digital forrásai legalábbis a múlt héten a Microsoft online divíziójának több magas rangú vezetõjét is látták a Szilícium-völgyben, ahol a Yahoo! fõhadiszállása is van. Bennfentesek szerint már csak néhány részletkérdést kell tisztázni, és akár ezen a héten megszülethet a végleges megállapodás.
Az egyezség alapján a Microsoft több milliárd dollárt fizet a Yahoo! keresõhirdetésekkel foglalkozó tevékenységéért és vállalja, hogy a jövõben a bevételek egy részét átadja -- állítják bennfentesek --, a Yahoo! pedig a display hirdetések terén segíti majd a Microsoftot. A cégek gyakorlatilag kölcsönös kiszervezést hajtanának végre, és szolgáltatásként vennék igénybe az átadott tevékenységet. A két vállalat tevékenységének kombinációja ráadásul a költséghatékonyságot is növelheti, ha az esetleges megegyezés által lefedett területeken megszüntetik a felesleges duplikációkat, valamint jobban fókuszálják a tevékenységeket -- erre mind a veszteséges online tevékenységet üzemeltetõ Microsoftnak, mint a gyenge készpénztermelõ képességû Yahoo!-nak nagy szüksége lenne.
Közös ellenség, a Google
A két vállalatnak össze kell fognia, ha életben szeretnének maradni a Google mellett. A ComScore amerikai keresõpiacra vonatkozó júniusi adatai szerint a Google részesedése 65 százalék volt, a második helyen álló Yahoo! már csak a piac 19,6 százalékát tudta megszerezni, a Microsoftnak pedig be kellett érnie 8,4 százalékkal. A Bing júniusi elindításának köszönhetõen egyébként a redmondiak némileg növelni tudták részesedésüket, de láthatóan nem a Google, hanem a Yahoo! felhasználóit tudták elcsábítani. A negyedik helyen egyébként az ASK áll 3,9 százalékkal, az ötödik pedig az AOL, 3,1 százalékos részesedéssel.

A Yahoo!-t érzékenyen érinti, hogy forgalmának jelentõs része a display hirdetésekbõl származik, ez a piac azonban távolról sem nõ olyan ütemben mint rég, a hirdetõk egyre inkább keresik az olyan alternatívákat mint a keresések. A megállapodás alapján a Microsoft által kifizetett több milliárd dollár, illetve a késõbbi fix bevételek jelentõsen fel tudnák lendíteni a cég forgalmát, miközben évente majdnem 500 millió dolláros megtakarítást jelentene az, hogy nem kell saját keresõt fenntartani  -- vélik elemzõk.
A megállapodásról szóló pletykák már a részvényárfolyamokat is megmozgatták pénteken, a Yahoo! papírjai a tõzsdén kívüli kereskedés során több mint 4 százalékot erõsödtek. Carl Icahn, a Yahoo! egyik legnagyobb tulajdonosa és az igazgatótanács tagja a Reutersnek adott telefonos interjúban reményét fejezte ki, hogy összejön a megállapodás a Microsofttal, bár annak részleteirõl vagy a tárgyalások menetérõl semmilyen információval nem szolgált.