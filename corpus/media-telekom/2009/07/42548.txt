Továbbra is szenved a Sony Ericsson

Mindössze 1,68 milliárd eurós bevételt ért el a második negyedévben a Sony Ericsson, amelynek vesztesége meghaladta a 213 millió eurót. Elemzõk nagyobb bevételt és nagyobb veszteséget vártak. A bruttó eredményhányad mindössze 12 százalékot tett ki, ez a tavalyi második negyedéves adatnak alig több mint a fele.
A londoni központú japán-svéd vegyesvállalat a válság hatására zsugorodó piacon a második negyedévben a tavalyinál 43 százalékkal kevesebb készüléket értékesített, így mindössze 13,8 millió telefonon adott túl. A cég saját becslése szerint ezzel a részesedése 5 százalék körül alakult. Meglepõ, de a cég által eladott készülékek átlagos ára emelkedett, az elsõ negyedéves 120 euró és a tavalyi második negyedéves 116 euró után most 122 eurót tett ki.

A Sony Ericsson tehát továbbra sem tudja megszólítani az olcsóbb készülékek iránt érdeklõdõ vevõket, a vásárlóknak láthatóan nem kellenek a cég alsóbb kategóriás készülékei, inkább a konkurenciához mennek filléres mobilokért. Jelen körülmények között ez inkább átok mint áldás a Sony Ericssonnak, mert a márka prémium imidzse ugyan megmarad, de hiányzik a költségek terítéséhez szükséges méretgazdaságosság, illetve nincsenek átütõ sikermodellek sem, amelyek ráirányítanák a figyelmet a cégre.
Dick Komiyama, a társaság vezetõje az eredmények kapcsán elmondta, a korábban meghozott költségcsökkentéseknek és átszervezéseknek köszönhetõen javul a Sony Ericsson teljesítménye, de az év hátralevõ része is nehéznek ígérkezik. A mobilgyártó összesen 4 ezer fõ elbocsátásáról döntött az elmúlt évben, ebbõl több mint 2300 dolgozótól már meg is szabadult. A Sony Ericsson sorozatban negyedik veszteséges negyedévét zárta. A cég 2008 elsõ negyedéve óta folyamatosan cash-flow negatív, vagyis készpénzt veszít, de az Ericsson már jelezte, hajlandó tõkeinjekciót nyújtani, amennyiben szükségessé válik.
Az év második felére több újdonságot is ígér a cég. A május végén bemutatott Yarit kimondottan játékokra fejlesztette a cég, a telefonra két olyan gomb is került, melyek kifejezetten a játékok kényelmesebb vezérlésére szolgálnak. A szintén õszre ígért Aino különlegessége, hogy képes az otthoni PlayStation 3 játékkonzolhoz csatlakozni. A korábban csak a PlayStation Portable-nél alkalmazott Remote Play funkció segítségével a telefonon is lejátszhatók vagy megjeleníthetõk a konzolon tárolt tartalmak. A harmadik újdonság, a Symbian operációs rendszerre épülõ Satio két erõs támpillérre épít, ezek egyike a 3,5 hüvelykes, 640x360 pixeles felbontású és 16:9-es képarányú kijelzõ, a másik a 12,1 megapixeles kamera.	     
                  
                  
                  
                   