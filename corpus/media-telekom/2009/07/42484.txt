Kartellvád az LCD-piacon

Az Európai Bizottság hivatalosan is panaszt emelt az LG Display és a Philips Electronics ellen, amire záros határidõben írásosan és meghallgatáson is felelniük kell. A Bizottság ezt követõen hoz döntést arról, a vállalatok mesterségesen magasan tartották-e az LCD-panelek árát.
A Philips a Bloombergnek nyilatkozva közölte, vitatni fogja a panasz jogosságát, ugyanis a cég csak tulajdonosként vett részt a LG Display tevékenységében, mely akkor még az LG.Philips LCD nevet viselte, mielõtt a hollandok kiszálltak volna. Ennek kétségtelenül a Bizottság is tudatában van, ezzel együtt is közös felelõsséget állapított meg az LG Display tevékenységével kapcsolatban. A Philips szóvivõje ugyanakkor a Bloombergnek elmondta, a Bizottság nem vádolja a Philipset közvetlen közrejátszással, csak mint korábbi részvényesek érintettek.

További vállalatoknak is szerepelniük kell az ügyben, hiszen összejátszásról van szó. A Bizottság mindössze annyit közölt, néhány vállalatnak küldték ki hivatalos kifogásaikat. A Samsung nem kommentálta, kapott-e idézést, míg a Sharp állította, nem kereste meg a Bizottság. A három vállalat a világ legnagyobb LCD-panelgyártói közé tartozik, szerepük elsõsorban a nagyméretû monitorok és televíziók piacán erõs.
Az európai ügynek rengeteg muníciót adott, hogy az Egyesült Államok Igazságügyi Minisztériuma hosszas vizsgálódást követõen tavaly novemberben 400 millió dollárra büntette az LG Displayt, és 120 millióra a Sharpot az LCD-panelek piacán történõ kartellezés miatt, valamint néhány felelõs vezetõ is hûvösre került. A vizsgálatok érdekessége, hogy az LCD-ipar a korábbi kartellezés ellenére is rendkívül nehéz éveket tudhat maga mögött, és tipikusan a rendkívül instabil iparágak közé tartozik, ahol a rendkívül éles verseny hatására az erõteljes nyereséget követõ idõszakokat jellemzõen súlyos túltermelési válságok követik.	     
                  
                  
                  
                   