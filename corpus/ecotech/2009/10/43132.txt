Eladó a Brocade 

Újabb törés
A Wall Street Journal úgy tudja, hogy a Brocade a Hewlett-Packarddal és valószínûleg az Oracle-lel folytat tárgyalásokat egy felvásárlási lehetõségrõl, az egyeztetések azonban kezdeti stádiumban tartanak, és a Brocade akár úgy is dönthet, hogy kihátrál. A tõzsde megalapozottnak vette a pletykákat, a Brocade papírjai tegnap 18,8 százalékot ugrottak.
A Brocade az összes szervergyártónak szállít tárolóhálózati eszközöket, a HP, a Dell, az IBM, a Sun Microsystems és a Fujitsu is  a cég partnerei között van. A Cisco szerverpiaci törekvéseivel ezek a kötelékek tipikusan megerõsödtek az elmúlt hónapok során, így a Brocade termékei alapvetõ elemeivé váltak többek közt az IBM és a Dell kínálatának is.
Mindez azt jelenti, hogy amennyiben a Brocade valamelyik rendszerszállítóhoz kerülne, úgy az újabb törésvonalat idézne elõ az iparban, hiszen kézenfekvõ, hogy a jövõben senki sem szívesen vásárolna riválisától, ahogyan a legújabb fejlesztéseket és árakat valószínûleg a Brocade új tulajdonosa sem adná jó szívvel versenytársainak tovább. A Cisco szerverpiaci belépését kínosan diplomatikusan fogadták eddigi partnerei, a HP, az és IBM és a Dell azonban tetteikkel nyilvánvalóvá tették, hogy a Cisco többé nem éppen a legkívánatosabb partner.

A Brocade tavaly vásárolta fel 3 milliárd dollár értékben riválisát, a Foundry Networksöt, hogy kiteljesítse portfólióját és piaci jelenlétét, és eredményesebben vegye fel a küzdelmet a Ciscóval, mely uralja az Ethernet-alapú vállalati hálózatokat, az Ethernet switchek piacán például becslések szerint 70 százalék körüli részesedéssel bír.
Tekintve, hogy az ipar elképzelései szerint az adatközpontok a jövõben egységesített hálózati hordozórétegre építenek, mely Ethernet-alapokon nyugszik, a Cisco a lehetõ legjobb pozícióban van, hogy a tárolóhálózatok felett is átvegye az uralmat - ezzel a kihívással kell megküzdenie a Brocade-nek. Valószínûleg ez a felismerés, valamint stratégiai jelentõségének tudatában kezdte el árulni magát a cég, nem beszélve arról, hogy a Cisco erõforrásaival képtelenség versenyezni: 35 milliárd dollár likvid tõke és 65 ezer alkalmazott áll szemben a Brocade 250 millió dollárjával és kevesebb mint  4 ezer alkalmazottjával.
Kinek kellhet?
Amennyiben a HP szerezné meg a felvásárlási pletykák hatására már 3,81 milliárd dollárt érõ Brocade-et, úgy megerõsíthetné Procurve hálózati üzletágát, melybe fokozott fejlesztési és értékesítési erõforrásokat ölt az elmúlt idõszakban. A Journal által említett másik lehetséges vevõ, az Oracle evidens módon a Sun Microsystems felvásárlása kapcsán vált érdekeltté. Larry Ellison, az Oracle elnök-vezérigazgatója kijelentette, hogy a legnagyobb rendszerszállítóvá kívánnak válni, mely komplett hardver-szoftver megoldást tud kínálni. A Sun portfólióját jól kiegészítené a Brocade.
A Brocade-re azonban valószínûleg leginkább nem ezeknek a vállalatoknak, hanem az IBM-nek és a Dellnek van szüksége, melyekrõl nem tudni, hogy tárgyalásokat folytatnának. Nem is feltétlenül a Brocade beolvasztásáról van szó, sokkal inkább beszerzési forrásuk függetlenségének megõrzésérõl. Amennyiben a HP-hoz vagy az Oracle-höz kerülne a Brocade, az rendkívül kényelmetlenül érintené az IBM-et, hiszen eddigi törekvéseinek nagy részét, mely a Ciscótól történõ távolodást és a HP elleni fegyverkezést célozták, sutba dobhatná. Az IBM idén tavasszal állapodott meg ugyanis a Brocade-del, hogy IBM név alatt forgalmazza majd annak Ethernet kapcsolóit, kiterjesztve ezzel a két cég közötti együttmûködést, mely eddig a SAN-okról szólt. Az IBM késõbb a Juniperrel is hasonló megállapodást kötött.
Szintén kellemetlenül érintené a Brocade "elvesztése" a Dellt is. A szerepkrízissel küzdõ vállalat  nemrég fûzte szorosabbra kapcsolatait a Brocade-del, melynek értelmében a jövõben a cég elsõsorban a Brocade SAN-switcheit és adaptereit fogja értékesíteni gépeihez. A megállapodás kifejezetten az új generációs infrastruktúrák FCoE és 10 Gigabit Ethernet routereirõl, switcheirõl és host bus adaptereirõl (HBA) szól, melyek egy részére a Foundry tavalyi felvásárlásával tett szert a Brocade. A Dell azonban most végzi az IT-szolgáltatásokat kínáló Perot Systems integrálását, így valószínûleg nem áll készen arra, hogy a Brocade felvásárlásával foglalkozzon. Igaz, pénzügyi ereje lehetõvé tenné azt is, hogy felvásárolja, majd önálló entitásként meghagyva csak késõbb foglalkozzon a beolvasztásával, miután a Perot integrációja sikeresen lezárult.
Úgy tûnik, az IT-piac újabb korszakváltásának vagyunk tanúi, melyben újrarajzolódik az ipar szerkezete és a cégek erõvonalai. A HP-EDS összeolvadás, a Cisco szerverpiaci belépése, majd az Oracle-Sun tranzakció már jelezték, hogy a fõ szerepet ismét az integráció kapta meg, és a szállítók a horizontális terjeszkedést (pl. néhány szakterületre történõ fókuszálás és méretgazdaságosság elérése) követõen a vertikális felépítés és átfogó megoldások felé fordulnak, amit akvizíciókkal gyorsítanak fel. A Brocade esetleges eladása tovább gyorsíthatja ezt a folyamatot, ahogyan az EMC és a Cisco kidolgozás alatt álló szövetsége is, melyet szintén a Journal szellõztetett meg.	     
                  
                  
                  
                   