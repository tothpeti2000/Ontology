A Compal a világ legnagyobb notebookgyártója

A tajvani Digitimes elektronikai ipari lap úgy tudja, hogy a Compal szállításai szeptemberben is felülmúlták a Quantáét, ugyanis nagyjából 3,9 millió notebookot adott át ügyfeleinek, míg a Quanta teljesítési mennyisége 3,6-3,8 millió közé esett. Ennek eredményeként a harmadik negyedévet a Compal 10,4, míg a Quanta 9,7-9,9 millió notebook leszállításával zárta.
Hosszú évek óta ez az elsõ negyedév, mikor nem a Quanta a világ legnagyobb notebookgyártója, és több mint egy évtizede megszakítás nélkül a legnagyobb szerzõdéses gyártó volt. A cég elõnye korábban tetemes volt, és magabiztos távolságból pillantott vissza riválisaira. A tavalyi év második felétõl követõen azonban morzsolódni kezdett fölénye, mígnem az idei év elejére a Compal már a sarkában lihegett, míg áprilisban sikerült megelõznie, akkor még csak átmenetileg.

A Compal elõretörését valószínûleg az magyarázza, hogy a vállalat sokkal jobban fókuszált az olcsóbb modellek termelésére, és a válság törést okozott a piaci tendenciákban, hirtelen kedvezõbb pozícióba hozva a Quantával szemben a Compalt, mely harmadával alacsonyabb átadási árakhoz szokott hozzá.
Erre alapozva a cég rengeteg netbook és olcsó notebook legyártására kapott megrendelést, ahogyan a PC-szállítók  növelték az olcsóbb termékek arányát a mixen belül. A Digitimes ismeretei szerint a Compal különösen remekül helyezkedett a Dell és az Acer megrendeléseinél, és ez segítette hozzá a sikerhez.	     
                  
                  
                  
                   