A Toshibáé a Fujitsu merevlemezgyártó részlege

A két cég idén februárban jelentette be az üzletet, igaz, az eredeti forgatókönyv június végére datálta az akvizíciót, mely végül az Európai Bizottság trösztellenes vizsgálata miatt húzódott október 1-ig. A korábbi megállapodás szerint a Fujitsu merevlemezgyártó részlegének 80 százaléka került most a Toshiba irányítása alá, majd 2010-ben a maradék 20 százaléknyi részvényhez is hozzájut a cég, mely az akvizíció során átvesz több gyárat és közel tízezer ezer dolgozót a Fujitsutól.
A Fujitsu merevlemezgyártó tevékenységének leválasztása már többször is szóba került. Tavaly októberben japán lapok tudni vélték, az üzletágat a Western Digital vásárolja meg, majd januárban került képbe a Toshiba, amellyel végül meg is állapodott a Fujitsu. A Toshiba célja az akvizícióval a merevlemezpiacon szerzett részesedésének növelése: A cég arra számít, hogy a Fujitsu felvásárlásának és organikus növekedésnek köszönhetõen 2016-ra 20 százalékos részesedést szerez.

2008-ban a Toshiba a merevlemezpiac 8,7 százalékát birtokolta, a Fujitsunak 7,3 százalék jutott. Az egyesülés után a két cég részesedése a gyártói rangsorban bronzérmes Hitachiét közelítheti, ami 17 százalék volt. A Seagate piacvezetõ pozícióját és a Western Digital második helyét ugyanakkor nem fenyegeti veszél, e két cég az eladások 32, illetve 27 százalékát tartotta kézben 2008-ban.
A Fujitsu merevlemezgyártó részlege már két éve veszteséges, a március 31-én véget ért pénzügyi évre nagyjából 25 milliárd jenes (270 millió dolláros) deficitet termelt a cég, miközben a forgalom a folyamatos árcsökkenések miatt 28 százalékal 240 milliárd jenre (2,6 milliárd dollárra) olvadt.	     
                  
                  
                  
                   