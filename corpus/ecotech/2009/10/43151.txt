Illegális IBM-monopólium a mainframe-piacon?

Az iparági szerepõket tömörítõ Computer &amp; Communications Industry Association (CCIA) panaszt nyújtott be az igazságügyi minisztériumhoz azt állítva, az IBM törvénytelenül tett szert egyeduralomra a mainframe-piacon - írja a Wall Street Journal. A szervezet elnöke, Edward Black szerint a minisztérium a vizsgálat keretében már be is kért dokumentumokat egyes CCIA-tagoktól.
Az 1950-es években az IBM már megégette magát a számítógéppiac monopolizálási kísérlete miatt. A vállalat ugyanis nem adta el, csak bérbe adta tabuláló (adatrendezõ) gépeit és szigorúan korlátozta azok felhasználhatóságát, ezt a modellt pedig késõbb kiterjesztette a számítógépeire is annak érdekében, hogy lehetetlenné tegye a gépek használtpiaci kereskedelmét. 1956-ban egy bírósági ítélet kötelezte az IBM-et többek közt arra, hogy értékesítse gépeit és licencelje mainframe-technológiáját a versenytársai számára. Ezt követõen a 70-es évekre az IBM mellett több mainframe-gyártó is létrejött, azonban ezek a cégek (pl. Burroughs, Univac, NCR, Control Data, RCA) sosem tudtak akkora piaci súlyra szert tenni mint a Nagy Kék, többségük ma már nem is létezik vagy teljesen feladta a számítógépgyártást.
Több jogvita a közelmúltban
A CCIA panaszában azt állítja, az ezredfordulót követõen az IBM egyre szorosabb ellenõrzés alá vonta a mainframe-piacot azáltal, hogy a szoftverét saját hardveréhez kötötte, azaz jogilag lehetetlenné tette a futtatását más gyártók gépein. A Platform Solutions (PSI) nevû mainframe-gyártó ezért be is perelte az IBM-et: a PSI Intel Itanium processzorokon alapuló rendszert fejlesztett, amely állítása szerint kompatibilis volt a z/OS operációs rendszerrel, az IBM szerint azonban ez a gép nem volt alkalmas a szoftver futtatására és az ügyfelek elégedetlensége ártott volna a saját jó hírének.

A Nagy Kék végül a Platform Solutions felvásárlásával és megszüntetésével vetett véget a jogi vitának. A vállalat romjain éledt újra a T3 Technologies, amely szintén IBM-kompatibilis mainframe-ek gyártására és szállítására jött létre. A T3 tavaly perelte be az IBM-et a z/OS licencjogok megtagadásáért, ám végül vesztett.
Sok pénzrõl van szó
A mainframe-ek olyan, nagy teljesítményû és nagy megbízhatóságú, leállítás nélkül akár éveken át üzemeltethetõ számítógépek, amelyek a legkritikusabb folyamatokat támogatják a vállalatoknál és szervezeteknél. Tipikus mainframe-feladatok közé tartozik a pénzügyi tranzakciók kezelése bankoknál, hitelkártya-cégeknél vagy tõzsdéken, üzleti adminisztrációs feladatok (pl. bérszámfejtés), illetve a termelésirányítás iparvállalatoknál. Noha már sokan sokszor jósolták meg a mainframe-ek halálát, a kategória továbbra is tartja magát, elsõsorban vélhetõen azért, mert a vásárlói a rajtuk futó alkalmazásokat nem merik más technológiára (pl. UNIX/RISC) migrálni.
Egyes elemzõk szerint az IBM évi 104 milliárd dolláros forgalmának mintegy negyede származhat mainframe-ekbõl, beleértve a hardverek és szoftverek eladását, valamint a kapcsolódó szolgáltatásokat. Az idei második negyedévben a vállalat a recesszió ellenére közel 900 millió dollár értékû mainframe-et értékesített, ami a teljes szerverpiaci forgalomnak közel tizede volt. Ez az összeg azonban nem tartalmazza a szoftverek és kapcsolódó szolgáltatások árát, amely a hardverköltség többszöröse lehet.	     
                  
                  
                  
                   