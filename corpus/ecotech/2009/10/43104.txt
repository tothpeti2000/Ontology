A Cisco megveszi a Tandberget

Az amerikai cég részvényenként 153 koronát kínál a Tandberg papírjaiért, a norvég vállalat igazgatótanácsa azt javasolja a részvényeseknek, fogadják el az ajánlatot, amely 11 százalékkal magasabb az elõzõ napi záró árfolyamnál és 25 százalékkal magasabb az árfolyam három hónapos súlyozott átlagánál. Az ügylet 2010 elsõ felében zárulhat le, amennyiben a hatóságok is áldásukat adják rá. A Cisco célja a Tandberggel, hogy erõsítse kollaborációs platformját, amely hang- és videokonferencia, valamint azonnali üzenetküldési megoldásokból áll. "A célunk a teljes kollaborációs piac, amelynek a videó a központja" - mondta John Chambers, a Cisco vezetõje. "A termékeink között bevételi szempontból gyakorlatilag semmilyen átfedés sincs."
Válság ellen videokonferencia
A recesszió kitörésével a vállalatok elsõként az utazási költségeket vágták meg, ezért egyre inkább felértékelõdik a kollaborációs megoldások szerepe, a szélessáv terjedésével pedig elõtérbe kerülnek a videokonferencia-rendszerek. Ezek legújabb hullámát jelentik a Telepresence megoldások, ilyenek a Cisco és a Tandberg kínálatában egyaránt jelen vannak. A Telepresence egy afféle virtuális tárgyalóterem, amely azt az érzést adja, mintha a tárgyaló felek valóban egy asztal két oldalán foglalnának helyet. Ehhez nagyfelbontású megjelenítõket és kamerákat használnak a Telepresence rendszerek, persze a megfelelõ élményhez szükséges nagy sávszélességû internetkapcsolat is.


Az ilyen megoldások ára igen borsos, de már néhány interkontinentális repülõjegy és szállodai éjszaka megtakarításával behozhatják az árukat, így fõleg azok a nemzetközi hálózattal, kiterjedt földrajzi jelenléttel bíró vállalatok érdeklõdnek irántuk, ahol a vezetõk és szakemberek rendszeresen utaznak tárgyalásokra. Maga a Cisco évente több tízezer órányi tárgyalást bonyolít Telepresence-en keresztül.
Felvásárlási láz
A hálózati eszközök legnagyobb gyártóját érzékenyen érintette a válság, a bevételének zömét adó routerek és switchek forgalma meredeken csökkent, de még a feltörekvõ, új technológiákkal foglalkozó részlegnél is visszaesett a forgalom, a legutóbbi negyedévben 19 százalékkal. A vállalat vezetése már a válság kitörése idején világossá tette, a rendelkezésére álló jelentõs készpénztartalékot (mintegy 35 milliárd dollárt) részben felvásárlásokra fogja fordítani, hogyserkentse a további növekedést és új piacokon jelenjen meg.
A vállalat története során mintegy 130 akvizíciót hajtott végre, tavaly ötöt, idén ez a negyedik. Januárban egy épület-menedzsment megoldásokkal foglalkozó cégek, márciusban egy digitáliskamera-gyártót, áprilisban pedig egy szoftvervállalatot kebelezett be a Cisco. A Tandberg-felvásárlás a Cisco történetének egyik legnagyobb értékû akvizíciója, 1984 óta csak öt felvásárlásra költött 3 milliárd dollárnál többet a cég.	     
                  
                  
                  
                   