Elvette az amerikaiak fotózási kedvét a válság

[WSJ/HWSW] A digitális fényképezõgépek amerikai piacát is megrázta a régióból kigyûrûzõ gazdasági válság a tavalyi év utolsó három hónapjában, legalábbis ezt sugallja az IDC friss piaci felmérése. A helyi fotókereskedéseknek, specializálódott üzletláncoknak és az elektronikai nagyáruházaknak egyaránt rossz hír, hogy a fogyasztók amellett, hogy kevesebb fényképezõgépet vásároltak a tavalyi utolsó negyedévben, átlagosan kevesebbet is költöttek a fotoapparátra.



Válságban elszáll a fotózási kedv

Nagyjából 15 millió digitális fényképezõgép fogyott a tavalyi esztendõ utolsó negyedévében a tengerentúli üzletek polcairól, ami a hagyományosan erõsnek számító ünnepi szezon ellenére jelentõs, mintegy 12 százalékos visszaesést hozott az egy évvel korábbi forgalomhoz viszonyítva. A piac recessziója a korábbi, pesszimista elemzõi becsléseket is felülmúlta: az IDC két hónappal ezelõtt még 9 százalékos visszaesést jósolt.

Bár a piackutató egyelõre nem tette közzé a régió bevételkalkulációját, egyes piaci szereplõk szerint a vásárlói fókusz érezhetõen az olcsóbb kamerákra helyezõdik, ami egyes, termékeit magasabb árszegmensbe pozicionáló gyártóknak rosszul jöhet, ezzel együtt a kereskedõk bevételeit is csökkenti. "A gyártók számára ilyen helyzetben az a helyes stratégia, ha az alacsony árat párosítanak a nagy volumennel" -- nyilatkozta Chris Chute, az IDC elemzõje.

A kicsik egymás után húzhatják le a rolót

A tavalyi utolsó negyedévben részben ennek a stratégiának köszönhetõen újra elsõ lett az Eastman Kodak a digitális fényképezõgépek észak-amerikai piacán, maga mögé utasítva a Canont, a Nikont és a Sonyt. A legtöbb fényképezõgépet ezúttal is a hatalmas mennyiségben, dömpingáron értékesítõ nagyáruházak (például a Wal-Mart hálózat) értékesítette, a szakboltok alig generáltak forgalmat (az Egyesült Államok legnagyobb fotográfiai üzletlánca, a Ritz Camera Centers a múlt héten részben a gyászos karácsonyi szezon hatására kénytelen volt csõdvédelmet kérni).


Az utolsó negyedéves visszaesés ellenére a digitális fényképezõgépek tengerentúli piaca éves szinten 6 százalékot nõtt az eladott volumen tekintetében, az amerikaiak összesen 38 millió kamerát vásároltak 2008-ban. Az IDC szerint a piac idén legalább 10-11 százalékos visszaesésre számíthat, de még 2010-ben is érezhetõ lesz a recesszió hatása -- ekkor 4-5 százalékos forgalomcsökkenés várható éves viszonylatban.

Az angolok nem félnek kamerára költeni

Miközben az amerikai fényképezõgéppiac szenved, és a helyi vásárlók az olcsóbb termékeket keresik, az Egyesült Királyságban élõk a jelek szerint jóval bátrabban költenek kamerákra. A Gfk. piackutató számai legalábbis azt mutatják, hogy a brit vevõk idén januárban 60 százalékkal több digitális tükörreflexes fényképezõgépet vittek haza a boltokból, mint egy évvel korábban, és ezzel értelemszerûen több pénzt is hagytak ott a pénztáraknál (a piac összbevétele 45 százalékkal nõtt 2008 januárjához képest), jóllehet a fényképezõgépek átlagos ára hónapról-hónapra csökkent.

A Gfk. elemzõje rámutat, hogy a digitális tükörreflexes fényképezõgépek mellett a gépekhez illeszthetõ optikák és más kiegészítõk (például vakuk, táskák, szûrõk) piaca is megélénkült az Egyesült Királyságban: idén januárban kétszer annyi objektívet adtak el a kereskedõk, mint tavaly ugyanebben az idõszakban.