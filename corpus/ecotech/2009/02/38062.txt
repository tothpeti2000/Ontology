Csökkent a Pannon tavalyi árbevétele

Miközben elõfizetõinek számát bõvítette, csekély mértékben romlott a Pannon pénzügyi teljesítménye a tavalyi utolsó negyedévben és az év egészét nézve egyaránt. A cég 2008-ban ugyanakkor jelentõsen növelte elsõsorban a hálózatfejlesztésre, azon belül is fõképp a mobilinternet-lefedettség bõvítésére összpontosuló beruházásait.



A mobilszolgáltató ma közzétett, tavalyi negyedik negyedévre vonatkozó pénzügyi jelentésébõl kiderül, hogy a szolgáltató 2008 utolsó három hónapjában 256 ezer új elõfizetõi szerzõdést kötött, így az elõfizetõi kör 3 millió 730 ezerre növekedett év végére. A használatban lévõ kártyák összesített számadatait tekintve a Pannon piaci részesedése 33,9 százalék volt a negyedik negyedév végén, ami 0,8 százalékpontos növekedést jelent 2008 harmadik negyedévéhez képest.

A mobilszolgáltató háromhavi forgalma 48,5 milliárd forintot tett ki, ami 1,4 milliárd forinttal elmarad a 2007 negyedik negyedévi összegtõl. Az éves árbevétel 192,5-rõl 188,3 milliárd forintra olvadt, a vállalat a csökkenést  ezúttal is a hívásvégzõdtetési díjak 2008 januári csökkentésével magyarázza. Az egy fõre jutó havi mobil árbevétel ("blended ARPU" index) 9 százalékkal csökkent 2007 negyedik negyedéve óta, ami fõleg az összekapcsolási és a roaming díjak csökkenésével magyarázható. A készülékértékesítésbõl származó árbevétel is csökkent, de mindezeket részben ellensúlyozta az ügyfélkör bõvülése és a mobil internet-értékesítés árbevétele.


A vállalat EBITDA (kamat- és adófizetés, valamint értékcsökkenés elõtti nyereség) mutatója 1,6 milliárd forinttal csökkent 2007 negyedik negyedévéhez képest a 2007-es év utolsó negyedévében jelentkezõ egyszeri tételek miatt. A teljes évi nominális EBITDA megközelítõleg azonos az elõzõ évivel (nagyjából 77 milliárd forint) és az 55,4 milliárd forintos egész évi üzemi eredményrõl (EBIT) is ugyanez mondható el.

A beruházási érték 6 milliárd forintot tett ki a negyedik negyedévben (a tõkeberuházás értéke 20 százalékkal nõtt negyedéves szinten), így teljes évi összege elérte a 17,9 milliárd forintot. Ez jelentõs növekedés a 2007-es 14,8 milliárd forinthoz képest. A fejlesztésre szánt összegek túlnyomó részét a mobilinternet hálózat bõvítése emésztette fel -- a vállalat idén jelentõs mértékben növelte a 3G-s mobilhálózat lakossági lefedettségét, így a szolgáltató tavaly év végén 363 településen szolgáltatott szélessávú mobilinternetet, míg egy évvel korábban alig 80 településen volt elérhetõ a technológia. A Pannon ugyanakkor továbbra sem kommunikálja a lakosságszámra levetített százalékos 3G-s lefedettséget, így nem tudni, hogy a gyors mobilnettel hány elõfizetõt érhet el cég.