Elõre menekül a Microsoft

A Wall Streeten prezentálta a Microsoft stratégiai elképzeléseit tegnap Steve Ballmer, a vállalat elnök-vezérigazgatója. A cég legfontosabb üzenete, hogy a szorító gazdasági körülmények között is ugyanannyit költ kutatás-fejlesztésre mint korábban, mert hosszú távon csak ez vezethet sikerhez. 



A válság ellenére sem költ kevesebbet a Microsoft

Pénzügyi elemzõk elõtt tartott beszédében Ballmer elmondta, a Microsoft stratégái alaposan megvizsgálták az 1930-as évek elején történt gazdasági folyamatokat, a vállalatok akkori döntéseit és a késõbbi hatásukat és arra jutottak, a sikerhez vezetõ utat a folyamatos fejlesztés jelenti. "Az RCA, Isten nyugosztalja õket, a mi szerepmodellünk" -- mondta Ballmer arra utalva, hogy a vállalat úgy tudott a tévépiac élére állni, hogy a nehéz idõkben is folyamatosan invesztált.

A Microsoft negyedik negyedéves eredményei némileg gyengébben sikerültek a vártnál, a bevétel alig nõtt, a nyereség visszaesett. A gazdasági körülményekre hivatkozva a Microsoft 5 ezer dolgozó elbocsátását jelentette be annak érdekében, hogy takarékoskodjon a költségekkel. A leépítések fejlesztõket, marketingeseket, pénzügyi, jogi, HR- és informatikai pozíciókat egyaránt érintenek. Tegnapi tájékoztatóján Ballmer elmondta, idén és jövõre 27,5 milliárdos mûködési kiadással számolnak a Microsoftnál, ennél tovább nem csökkentik a költségeket mert az már nem lenne "bölcs".

A 27,5 milliárdos mûködési költségnek közel fele, 14 milliárd dollár értékesítési és marketing-kiadás, 9,5 milliárd dollárt költ kutatás-fejlesztésre a cég, a fennmaradó összeg pedig adminisztrációs költség. A Microsoft elnök-vezérigazgatója felvázolta, melyik üzleti területeken milyen rövid távú tervek várhatók. 



Windows 7-re várva

Ami az asztali Windowsokat illeti, ezt a területet keményen érinti a gazdasági válság, amely a PC-piacra is kíméletlenül rányomja a bélyegét, ezzel pedig a Microsoft nem tud mit kezdeni -- ismerte be Ballmer. További kihívás, hogy a növekedõ szegmensek (fejlõdõ országok, netbookok) a legkisebb nyereséget termelõ területek, amelyek ráadásul a kalózkodásnak is leginkább ki vannak téve. Ettõl függetlenül a Windows egyeduralmát nem veszélyezteti semmi rövid távon, Ballmer véleménye szerint a Windows legveszélyesebb piaci ellenfele a Windows kalózváltozata, ami "egy pokolian jó termék nagyon kedvezõ áron". 



A közeljövõ fontos kérdése, hogy a Windows 7 vajon hogyan teljesít majd a netbookokon, ugyanis pont ez a terület az, amely meghozhatja a Linuxnak a régóta várt áttörést asztali környezetben. Éppen ezért a Microsoft saját védelmében nagy figyelmet fordít a netbookokra, a vállalat saját adatai szerint a gépek mintegy 90 százalékát Windowszal adják már el. 
 A Windows 7-nek ugyan nincs kimondottan az olcsó mobil gépekhez szabott változata, a redmondiak szerint bármelyik verzió megfelelõen fut rajtuk. Kulcsfontosságú lesz, hogy a netbook-felhasználókat a Microsoft meg tudja gyõzni a drágább szoftververziók megvásárlásáról, ezzel növelheti nyereségességét.

A redmondiak vezére elismerte, az Apple és a Linux is növelni tudta desktoppiaci részesedését, azonban az a pár százalékpontos bõvülés valójában nem jelent olyan drámai változást, mint ahogy azt sokan gondolják (az Apple PC-piaci részesedése továbbra is 10% alatti). A Google-ra viszont egyértelmû veszélyforrásként tekintenek Redmonban, Ballmer szerint hosszú távon potens versenytárs lehet az Android révén, amely mobiltelefonok mellett netbookokon is megjelenhet.

Ballmer külön beszélt az Internet Explorer helyzetérõl, amely az utóbbi idõben felhasználókat veszít a Firefoxszal, a Chrome-mal és a Safarival szemben. A Microsoft vezére leszögezte, a böngészõpiaci részesedés igenis fontos, a böngészõ az operációs rendszer egyik kulcsfontosságú szolgáltatása és a Microsoftnak még rengeteget kell dolgoznia ezen a területen.

Nehéz, de nem reménytelen a Windows Mobile helyzete

A Windows mobil változata nehéz helyzetben van, ugyanis csak a harmadik legnépszerûbb platform a Symbian és a Blackberry OS mögött. A gazdasági válság a mobilok piacát sem hagyja érintetlenül, ugyanakkor látszik, hogy az eladások egyre inkább eltolódnak az okostelefonok irányába. Ballmer szerint a fogyasztói piacon a legnagyobb hírverés egyértelmûen az Apple-t és a Research In Motiont övezi, de a szolgáltatóknál a Windows Mobile egyre jobb pozíciókat harcol ki.

[+] Fellebbent a fátyol a Windows Mobile 6.5-rõl

A Microsoft-vezér ismét hangsúlyozta, hogy nem kíván saját telefonnal piacra lépni a Microsoft, a cég stratégiájának középpontja a szoftver eladása más gyártók készülékén, ugyanis így érhetõ el a legtöbb felhasználó -- lényegében ugyanezt teszi a Google is az Androiddal. A Windows asztali és mobil változata egyre több közös komponenssel rendelkezik, ami egyszerûsíti az integrációt és a szoftverek fejlesztését is. A cég nemrég jelentette be a Windows Mobile 6.5-öt, jövõre pedig várható a Windows Mobile 7 -- emlékeztetett Ballmer.

Jól fogy az Office, de a SharePoint az igazán nagy dobás

A redmondi vállalat fejõstehene egyértelmûen az Office, az irodai csomagnak lényegében nincs életképes kihívója, a sok médiafigyelmet kapó OpenOffice.org vagy akár a Google-féle Apps sem jelentõs piaci szereplõ ma még -- vélekedett Ballmer. A Microsoft számára az Office-ból és SharePointból álló irodai platform nem csak a legnagyobb nyereségtermelõ, hanem egyben a legnagyobb költséghely is, a kiadások több mint negyedét, évi 7,6 milliárd dollárt emészt fel.

Az Office mögött a második legnépszerûbb irodai csomag az Office kalózváltozata -- mondta Ballmer. A tavaly piacra dobott és rendkívül kedvezményes áron kínált Otthoni és iskolai verzió megjelenése egyértelmûen felpörgette az eladásokat, az alacsony árat bõven ellensúlyozták a darabszámok, persze a nyereség zömét a vállalati telepítések hozzák, mivel ezekhez további kiegészítõket lehet eladni (pl. ForeFront, SharePoint, Exchange). 

[+] 2010-ben jöhet az új Microsoft Office 

A hosztolt szolgáltatásként értékesített alkalmazások (Exchange, SharePoint) iránti érdeklõdés nagyon gyorsan nõ, de még mindig csak kezdeti szakaszban tart, magyarázta Ballmer, ezért egyelõre még a Microsoft is vizsgálja, miként lehet ebbõl a területbõl a lehetõ legjobban profitálni. A jövõ legfontosabb kihívását az olyan újdonságok eladása jelenti mint a biztonsági és azonosságkezelési termékek, a következõ generációs csoportmunka-eszközök, portálok és konferencia-megoldások (Unified Communications).

Bevétel és kiadás szempontjából is jelentõs terület a vállalati szoftvereké, ide csoportosul a Microsoft kiadásainak 10 százaléka. A recesszió miatt a cégek informatikai büdzséjébõl most nemigen jut forrás új fejlesztésekre, így a közeljövõben nem várható az eladások jelentõs felfutása -- ismerte be Ballmer. A piacon a legforróbb terület az üzleti intelligencia, amelyet a Microsoft több oldalról is lefed, akár az új SQL Serverbe integrált képességekkel, akár az Office-szal és a SharePointtal.

Irány a cloud!

A szerverszoftverek szintén jelentõs nyereségtermelõ képességgel bírnak annak ellenére, hogy a Microsoft viszonylag friss szereplõ ezen a piacon, de a Windows Server, illetve a köré épített infrastruktúra pár év alatt a piac élére katapultálta. Ez a terület viszonylag kevéssé volatilis, ugyanis az szerverszoftverek kétharmadát hosszú távú szerzõdés keretében értékesíti a Microsoft, vagyis az eladások követik szorosan a hardverpiac változásait, persze a depresszió itt is érezhetõ. A Linux potens piaci ellenfél, leginkább a webes rétegben, illetve a tudományos-mûszaki világban -- szögezte le Ballmer.


 A szerverek területén a közeljövõben várható nagy durranás a Windows 7-tel együtt érkezõ Windows Server 2008 R2, illetve a System Center felügyeleti családban várható új komponensek. Az év végén érkezik egy vadonatúj változat a Windows Serverbõl Foundation Edition néven, ez egy kimondottan olcsó, ámde korlátozott funkcionalitású verzió, amelyrõl konkrét részleteket a jövõben árul el a cég.

[+] Windows Azure néven érkezik a Microsoft cloud-platformja 

Az év végére valószínûleg kereskedelmi fázisba lép a Microsoft cloud-platformja, az Azure. Ez egyértelmûen fókuszterület a vállalat számára, a fejlesztésekre szánt összegeket megduplázza a cég -- jelentette be tegnap Ballmer. Az Azure lehetõvé teszi a felhasználók számára, hogy lényegében bármilyen adatukat bárhonnan, bármilyen eszközrõl elérjék. Az Azure lehetõvé teszi a vállalatok számára, hogy egyszerûsítsék informatikai infrastruktúrájukat és alkalmazásaikat lényegében a végtelenségig skálázzák. És az Azure lehetõvé teszi a Microsoft számára, hogy gyakorlatilag az összes szoftverét a felhõbe vigye és azokat webes szolgáltatásként kínálja akár elõfizetési díjért, akár ingyen, reklámokkal támogatva.

Elkeseredett harc a Google ellen

Persze a Microsoft számára is van olyan terület, ahol látszólag semmi sem sikerül, ez pedig a webes hirdetés, amely egy gigantikus pénznyelõ. A cég minden évben dollármilliárdokat öl ebbe a területbe, de láthatóan nem tud javítani helyzetén és egyelõre esélye sincs utolérni a fénysebességgel mozgó Google-t. Ballmer tegnapi beszédében elmondta, a cégnek nincs más választása mint folyamatosan versenyezni, mert ha valaki egyszer feladja, akkor soha többé nem tud már visszakapaszkodni.



A Microsoft ezért a maga részérõl megteszi ami megtehetõ, hat-kilenc havonta frissíti a keresõmotort, dolgoznak a találatok relevanciájának javításán. A cég az utóbbi idõben több vezetõ munkatársat tudott elcsábítani a Yahoo-tól, szorosabb együttmûködésrõl vagy más megállapodásról azonban egyelõre nincs szó, mivel Ballmer még nem találkozott hivatalosan a Yahoo új vezérével, Carol Bartz-cal. A Microsoft-vezér mindenképp szeretne valamiképp összefogni a Yahoo-val a Google ellen.

Minden képernyõn ott lesz a Microsoft

Végül de nem utolsósorban a Microsoft jelen van a szórakoztatás területén. Ballmer tegnapi elõadásában hangsúlyozta, hogy errõl mindenkinek az Xbox jut az eszébe, valójában a cél éppen az, hogy ne az Xbox jusson feltétlen az emberek eszébe. "Az igazi lehetõség abban rejlik, ha van egy eszköz minden tévé mellett" -- magyarázta a vezér. "Összekapcsolhatsz a tévével egy PC-t, ez a Media Center koncepció. Odatehetsz egy konzolt, ez az Xbox. Odatehetsz egy set-top boxot, ez a Media Room koncepció. Lehetnek olyan új berendezések amelyeket mi vagy mások tervezünk, amelyek szintén szerepelhetnek az egyenletben."