Egyre mélyül a Hynix vesztesége

A memóriapiaci túltermelés és a gazdaság megtorpanása együttesen újabb óriási veszteségbe taszította a második legnagyobb memóriagyártót, a koreai Hynix Semiconductort.



A Hynix negyedik negyedéves forgalma 18 százalékkal 1,51 billió wonra (1,09 milliárd dollárra) esett, a veszteség eközben 1,33 billió wont, vagyis 961 millió dollárt tett ki. Egy évvel korábban a Hynix vesztesége még "csak" 462 milliárd won volt. A Bloomberg által megkérdezett elemzõk 1,4 billió won forgalmat és ugyanekkora veszteséget vártak, vagyis a cég eredményei némileg felülmúlták a várakozásokat -- ám ez csak apró szépségtapasz. A most véget ért pénzügyi évben több mint 4 millió wont, vagyis 3,1 milliárd dollárt vesztett a cég, pedig egy évvel korábban még nyereséges volt.

 Likviditása fenntartása érdekében a Hynix decemberben 324 milliárd won értékben értékesített saját részvényeket hogy friss tõkéhez jusson, emellett a cég egy 500 milliárd wonos kölcsönre is szert tett. Kwon Oh Chul, a Hynix alelnöke mai sajtótájékoztatóján kijelentette, 2009 rendkívül nehéz évnek ígérkezik a Hynix számára, a vállalat a piaci részesedés megszerzése helyett a technológiai fejlesztésekre és a hatékonyságnövelésre összpontosít. A tõkeberuházásokat 1 billió won alá csökkenti a Hynix.


 Az évezred elején a memóriapiac már tanúja volt egy, a mostanihoz hasonló túltermelési válságnak, akkor a Hynixnek csak állami bankoktól kapott hatalmas kölcsönökkel sikerült biztosítania a túlélést. A cég 36 százaléka jelenleg is a hitelezõ bankok kezében van, amelyek feltett szándéka, hogy szeptemberre megszabaduljanak tulajdonrészüktõl, azonban jelen körülmények között aligha találnak vevõt egy ilyen pénztemetõre.

A versenytársak sincsenek jobb helyzetben. A legnagyobb memóriagyártó Samsung a félvezetõgyártó részleg gyenge teljesítménye miatt történetének elsõ veszteséges negyedévérõl volt kénytelen beszámolni, a német Qimondát pedig össze is roppantotta már a túltermelési válság, a cég január elején fizetésképtelenséget jelentett. A tajvani Nanya sorozatban hetedszer volt veszteséges, és negatív mérleggel zárta a legutóbbi negyedévet az Inotera is, amely a Nanya és a Micron vegyesvállalata.

2008 második felére a memóriaárak az anyagköltség alá estek, de ez még mindig nem parancsolt megálljt az esésnek, a negyedik negyedévében 42 százalékkal zuhant az irányadó DDR2 chipek ára az azonnali piacon. 2009 eleje óta 53 százalékkal nõttek az árak, miután a gyártók csökkentették termelésüket és a Qimonda csõdöt jelentett, ami tovább csökkentette a piacra kerülõ memóriachipek mennyiségét. Jelenleg gigabitenként 1 dollár körül alakul a DDR lapkák ára, a nyereségküszöb azonban valahol 2 dollár körül található -- kérdés, hogy a nyomott PC- és elektronikai piacon ébredhet-e akkora kereslet, amely duplájára húzza az árszintet.