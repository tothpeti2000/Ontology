Utolérte a HP-t is a recesszió

Mark Hurd vezetése alatt a HP korábban rendre elemzõi várakozásokat felülmúló negyedéves eredményekrõl adott számot, ez a szép sorozat most azonban megszakadt. A céget utolérte a gazdasági válság, minden üzletágában látványosan visszaesett a forgalom, egyedül az EDS-sel megerõsödött szolgáltatási részleg tudott növekedni. A HP 2009-ben nem vár érezhetõ fellendülést.



A világ legnagyobb informatikai vállalata a január 31-én véget ért elsõ negyedévben 28,8 milliárd dolláros forgalmat ért el, ami 1 százalékkal magasabb a tavalyi elsõ negyedéves szintnél. A növekedést az EDS felvásárlásának és beolvasztásának köszönheti a HP, enélkül a forgalom látványosan csökkent volna, mivel minden üzletág gyengén teljesített. A nettó profit 13 százalékkal 1,9 milliárd dollárra apadt -- elemzõk átlagosan 32 milliárd dollár körüli forgalmat és részvényenként 93 centes eredményt vártak, utóbbit a HP pont elérte.

Minden részleg a földre került

Az utóbbi idõben látványosan erõre kapó PC-részleg forgalma 19 százalékkal 8,8 milliárd dollárra csökkent, a HP 4 százalékkal kevesebb PC-t tudott eladni mint egy évvel korábban -- az IDC és a Gartner adatai szerint a PC-piac lényegében stagnált a tavalyi negyedik negyedévben, az elsõ negyedévre pedig látványos csökkenés várható. A HP notebook-eladásból származó bevétele 13 százalékkal csökkent, pedig notebookból 4 százalékkal több fogyott mint egy évvel korábban -- asztali gépeknél a volumen és az érték egyaránt apadt, elõbbi 15, utóbbi 25 százalékkal. A fogyasztói és a vállalati szegmens 18, illetve 19 százalékos visszaesést produkált. Mégis, a részleg 435 millió dolláros üzemi eredményt tudott felmutatni, ami a Hurd által korábban bevezetett szigorú költséggazdálkodásnak köszönhetõ.


 A kíméletlen körülmények ellenére is viszonylag jól teljesített a nyomtatási és képalkotási részleg. Noha a bevétel 19 százalékkal 6 milliárd dollárra csökkent, a hatalmas installált bázisnak köszönhetõen a forgalom és a profit javát termelõ kellékanyagok továbbra is viszonylag jól fogytak, ennek köszönhetõen a divízió 1,1 milliárdos üzemi eredményt ért el -- épp annyit mint egy évvel korábban. A vállalati nyomtatók forgalma 34 százalékkal, a fogyasztói termékeké 37 százalékkal zuhant egy év alatt, összességében a leszállított termékek száma harmadával volt kevesebb mint egy esztendõvel ezelõtt. A színes lézerek forgalma 37 százalékkal zuhant.

A PC-üzletághoz hasonló teljesítményt tudott felmutatni a szerverekkel és tárolókkal foglalkozó Enterprise Storage and Servers divízió, amelynek bevétele 18 százalékkal 3,9 milliárd dollárra apadt. A szerver- és storage-vásárlók valósággal behúzták a kéziféket, az x86-os kiszolgálók értéke 22 százalékot, az üzleti kritikus rendszereké 17 százalékot csökkent, a tárolók forgalma pedig 7 százalékkal múlta alul az egy évvel korábbi szintet. Az Itanium-alapú Integrity rendszerek forgalma csak 5 százalékkal esett vissza, ma már ezek adják az üzleti kritikus szerverek több mint négyötödét. Az üdítõ kivételt a blade szerverek jelentették, ahol a forgalom 4 százalékkal nõtt, de ez is látványosan elmarad a korábbi negyedévek masszívan kétszámjegyû növekedési ütemétõl. Az ESS divízió összességében 405 millió dolláros üzemi eredményt ért el, ami 40 százalékos csökkenés.

Az EDS integrációjának köszönhetõen a HP Services üzletág forgalma több mint kétszeresére nõtt és 8,7 milliárd dollárt tett ki, az üzemi eredmény is több mint duplájára nõtt, 499 millió dollárról 1,1 milliárd dollárra. A korábban látványos növekedést produkáló szoftverrészlegnél is 7 százalékkal csökkentek az eladások, noha viszonylag jól tartotta magát a Business Technology Ootimization portfólió, amely megúszta egy 4 százalékos visszaeséssel. Az egyéb szoftverek forgalma (ez lényegében az operációs rendszereket és felügyeleti eszközöket jelenti) 14 százalékkal esett vissza. A HP Software 878 millió dolláros bevétellel és 140 milliós üzemi nyereséggel zárta a negyedévet -- utóbbi mutató közel háromszorosa a tavalyinak.

Nem várható fellendülés az idén

A vállalat 2-5 százalékos bevételcsökkenésre számít 2009-ben és ehhez igazítja költségstruktúráját is -- hangzott el a tegnapi elemzõi tájékoztatón. Mark Hurd elnök-vezérigazgató közölte, meg fogják nyirbálni a dolgozói juttatásokat, elbocsátásokról azonban nem esett szó. A dolgozók 5 százalékkal, a vezetõk 10-15 százalékkal keresnek majd kevesebbet, Mark Hurd pedig ötödével vihet haza kevesebbet a korábbinál.