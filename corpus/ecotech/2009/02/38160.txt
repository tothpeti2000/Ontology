Alkotmányellenes az erõszakos videojátékok árusítását tiltó kaliforniai törvény

A kailforniai Szövetségi Fellebbezési Bíróság szerint alkotmányellenes az a törvény, amely megtiltaná az erõszakos videojátékok árusítását vagy kölcsönzését 18 évnél fiatalabbaknak.



Alkotmányellenes

A San Franciscó-i bíróság pénteken meghozott egyhangú döntése szerint az amerikai alkotmány elsõ (szólásszabadság) és tizennegyedik (jogegyenlõség) kiegészítésébe ütközik az a 2005-ben (a Grand Theft Auto: San Andreas körüli vitás esetek nyomán) hozott jogszabály, amely 1000 dolláros büntetéssel sújtotta volna azokat az üzleteket, amelyek erõszakos játékot adtak volna el vagy bérbe 18 évnél fiatalabbaknak, illetve kötelezõvé tette volna a játékkiadók számára a korhatáros jelzések bevezetését.


 A törvény sosem volt érvényben, mivel a videojáték-ipar szereplõi 2005-ben, miután Schwarzenegger kormányzó szignálta azt, azonnal beperelték Kalifornia államot, a bíróság pedig az ügy lefolytatásáig hatályon kívül helyezte a jogszabályt. Elsõ fokon már korábban alkotmányellenesnek bizonyult a  törvény, azonban az állam megfellebbezte a döntést, de az eredmény ezt követõen sem változott. 

 Az Egyesült Államokban tilos pornográf termékek eladása 18 év alattiaknak, a kaliforniai videojáték-törvény ugyanezen elv szerint tiltotta volna az erõszakos játékok eladását is. Ugyanakkor -- mutat rá indoklásában Consuelo Maria Callahan bírónõ -- korábban más bíróságok már kimondták, hogy az erõszakot tartalmazó videók (amennyiben nincs bennük szex) nem sorolhatók az "obszcén" kategóriába, ezen elv mentén haladva a videojátékok eladását sem lehetne tiltani vagy korlátozni.

Semmi sem bizonyítja, hogy a játékok károsak

Callahan szerint a törvény sérti a szólásszabadsághoz, valamint az egyenlõ elbánáshoz való alkotmányos jogokat. A bírónõ indoklásában leírta, továbbra sincs megdönthetetlen bizonyíték arra nézve, hogy a videojátékok valóban károsak lennének. "A kutatások egyike sem állapít meg vagy utal az erõszakos játékokkal játszó fiatalkorúak és valódi pszichikai vagy neurológiai sérülések közötti összefüggésre" -- indokol Callahan.

Egy korábbi, hasonló ügyben hozott ítéletben hozott döntés indoklását idézve Callahan felevenítette, hogy az erõszakos cselekedetek mindig minden társadalomban érdeklõdés tárgyát képezték és a gyerekeket is vonzzák, ezt bárki tudja, aki ismeri Grimm vagy Andersen meséit. "A 18 évnél fiatalabb gyerekek mesterséges elszigetelése az erõszak ábrázolásától [...] torzító hatású", a mesterséges burokból kilépõ gyerekek nem lennének képesek feldolgozni a mai világot -- vélekedik a bírónõ.

Callahan szerint vannak kevéssé szigorú módjai is annak, hogy a gyerekeket megvédjék az erõszakos videojátékoktól. Az iparág már régóta használ egy önkéntes korhatározási eljárást, a játékkonzolokon és PC-ken pedig a szülõk be tudják állítani, hogy ne induljanak el a felnõtteknek szánt, tehát erõszakot vagy szexualitást ábrázoló szoftverek. 