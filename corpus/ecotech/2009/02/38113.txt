A nyomtatópiac is visszaesett tavaly

A nyomtatók és multifunkciós berendezések piaca is megszenvedte a gazdasági válságot, a jó évkezdés után végül több mint 8 százalékkal estek vissza az eladások 2008-ban -- derül ki a Gartner EMEA régióra vonatkozó adataiból. Az elemzõcég szerint a vállalatok és a fogyasztók nyomtatóvásárlási kedve egyaránt alábbhagyott.



Az idei kilátások sem valami rózsásak, mint ahogy az informatikai iparban máshol sem. A nyomott gazdasági körülmények miatt a cégek elhalasztották vagy törölték az új nyomtatók beszerzését, amelyet a szigorú költségcsökkentési programok mellett a szûkös hitelforrások is magyaráznak. 
A Gartner szerint a nyomtatóvásárlások teljes leállítása helyett a sokat nyomtató cégeknek érdemes lenne elgondolkodni valamiféle menedzselt szolgáltatáson, a nyomtatók üzemeltetésének kiszervezésén és a berendezések optimalizálásán.


 A gyártók közül a legnagyobb részesedéssel rendelkezõ HP szenvedte meg a legjobban a piac visszaesését, a cég eladásai 10 százalékkal 20,7 millió darabra csökkentek tavaly az EMEA régióban. A dobogó második fokán álló Canon 8,2 millió készüléket szállított le, 1,5 százalékkal kevesebbet mint 2007-ben. Az Epson eladásai 1,1 százalékkal 6,5 millió darabra csökkentek, a Brother forgalma ugyanakkor 2,5 százalékkal 3,3 millió darabra duzzadt. A legnagyobb meglepetést a Samsung okozta, a cég 16 százalékkal 2,8 millióra növelte szállításait.

Egyelõre úgy tûnik, 2009-ben a nyomtatópiac nem mozdul el a 2008-as szintrõl, legrosszabb esetben mind a vállalati, mind a fogyasztói eladások tovább csökkennek, és fellendülésre 2010 elõtt nemigen látszik esély.