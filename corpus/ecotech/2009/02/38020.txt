A hatalmas veszteség ellenére biztatóak az Alcatel-Lucent kilátásai

[Wall Street Journal/HWSW] A tavalyi utolsó negyedévet is jelentõs veszteséggel zárta a világ legnagyobb telefonos hálózatieszköz-szállítójának számító Alcatel-Lucent. A nagyvállalat új vezetése szerint számos ponton sikerült megfogni a további zuhanást, az elemzõi várakozások szerint teljesítõ cég ezért belátható idõn belül újra nyereségessé válhat.



A nagyvállalat gigászi, nettó 3,89 milliárd eurós veszteséget könyvelt el az utolsó negyedévben, miután a vezetékes telekommunikációs szektorban mûködõ szolgáltatók -- az Alcatel-Lucent legnagyobb ügyfelei -- az elmélyülõ gazdasági válság hatására jelentõsen visszafogták beruházásaikat a tavalyi év utolsó három hónapjában. A hatalmas veszteség tetemes részét ettõl függetlenül egy egyszeri, 3,91 milliárd eurós leírás adta, mely a termékstratégiával kapcsolatos átalakítások szükséges velejárója volt a cégnél (2007 végén egy hasonló leírásnak köszönhetõen 2,58 milliárd eurós mínusszal zárt a cég). A forgalom közben 5,3 százalékkal százalékkal csökkent, 4,95 milliárd euróra.

A megalakulása óta folyamatosan veszteséges cég tavaly bejelentett új stratégiája szerint átalakításokkal és idén további ötezer munkavállaló elbocsátásával igyekszik pozitívba billenteni mérlegét. Ben Verwaayen, az Alcatel-Lucent elnök-vezérigazgatója a pénzügyi eredmények bejelentésekor optimistán nyilatkozott: a vállalatvezetõ szerint az átstrukturálás máris meghozta a gyümölcsét, így a vezeték nélküli üzletág veszteségét az ígéreteknek megfelelõen sikerült a felére csökkenteni, a cég emellett az árcsökkentések hatására a kínai piacon is megerõsítette pozícióját.


"Ezek jó jelek, az Alcatel-Lucent sínen van" -- mondta el Verwaayen, kiemelve, hogy a cég a hatalmas veszteség ellenére minden pénzügyi célszámot teljesített a negyedik negyedévben. A cég elemzõk szerint is kimászhat a gödörbõl, az új vezetés pedig egyértelmûen jót tett a cégnek. 

Az Alcatel-Lucent ugyanakkor továbbra is komoly kihívások elé néz, a termékstratégia pedig további átalakításokra szorul, mivel a vállalat vezeték nélküli portfóliója még mindig gyenge felhozatalt ad, a cég emellett még most is elsõsorban a folyamatosan olvadó vezetékes távközlési piacra van utalva. A vállalatot a befektetõk és elemzõk reményei szerint most vagy soha alapon az új vezetés mentheti meg: az Alcatel-Lucenthez tavaly nyáron, illetve októberben két új cégvezetõ érkezett: Ben Verwaayen, a British Telecom volt elsõ embere lett az új elnök-vezérigazgató, míg az igazgatótanács elnöki székébe október elsejétõl Philippe Camus ült.