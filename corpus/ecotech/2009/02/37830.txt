2009 várható bukásai: Motorola mobiltelefonok

Sokféle metaforát lehetne alkalmazni a Motorola mobiltelefonos divíziójának teljesítményével kapcsolatban, például, nem tudja megfordítani a hajót, megállítani a szakadékba rohanó szekeret, vagy felhúzni a zuhanó repülõt. Az ipar három évvel ezelõtt még arról beszélt, hogy az amerikai vállalat a Nokia kihívója lehet a mobilpiacon, mára azonban a puszta létjogosultságát kérdõjelezik meg elemzõk. A már egyébként is szenvedõ, és hamarosan leválasztott részlegnek a gazdasági krízis egyet jelenthet a halálos ítélettel, hacsak nem képes valami csodatermékkel elõrukkolni, vagy a vállalat méretét és költségeit töredékére zsugorítva résszereplõvé átalakulni.




Siker, pénz, nõk, csillogás

Nem vitatható el a Motorolától, az Apple megjelenéséig a mobilpiac egyetlen jelentõs amerikai szereplõjétõl, hogy meghatározta az elmúlt évek mobiltelefonjainak formavilágát. A vállalat 2004 nyarán piacra dobott elsõ RAZR modelljével alapvetõ kritériummá tette a vékonyságot, és visszahozta a fémes anyagokat. Az eredetileg exkluzív, márkaerõsítõ modellnek szánt drága V3 szinte berobbant a piacra, és rövid idõ alatt hatalmas népszerûségre tett szert, a 2004-es ünnepi szezonban már félmillió darabot adtak el csak Európában, majd egymilliót a hagyományosan gyengébb elsõ negyedévben. Elsõ születésnapjára a legnépszerûbb kagylókivitelû mobillá vált, egy negyedév alatt 6,5 milliót adtak el belõle, a Motorola értékesítése és részesedése meredeken emelkedett. 

A váratlan siker szinte elvakította a cégvezetést, az illetékesek nem kis arroganciával nyilatkozgattak. Ed Zander, azóta távozni kényszerült elnök-vezérigazgató négy évvel ezelõtt így kommentálta a számokat: "Nincs itt semmi varázslat. Ha a vevõkre figyelsz és olyan termékeket fejlesztesz ki, amelyekre van kereslet, ez lesz az eredmény." A cég a RAZR sikere láttán 2005 õszén piacra dobta a frissített változatokat, 3G-vel és magasabb felbontású kijelzõvel. 2005-ben a Motorola mobilpiaci részesedése 3,6 ponttal 19 százalékra ugrott.

 A RAZR megállíthatatlannak látszott. Dolce és Gabbana divatdiktárorok egyedi luxus változatot terveztek, a telefon második születésnapjára pedig az összesített eladások elérték az 50 millió darabot, ezzel a RAZR V3 minden idõk legsikeresebb mobiltelefonjává vált.  

A RAZR egyszerûen menõ volt, vidéki panellakóktól kezdve a nagyvárosi sznobokig mindenkinek megfordult a kezei közt. Az alapvetõen férfias vonalak és fém ellenére a nõi vásárlók is rajongtak érte, a hagyományos ezüst és fekete kivitelek mellett akár rózsaszín és arany színekben is tündökölt. 

A Motorola RAZR volt a mobiltelefonok iPodja, a mobilozás sztenderdje, a mobildivat diktátora. A RAZR természetesen a Motorola más modelljeinek, például az okostelefonjainak formáját is meghatározta, és a trendre reagálva a többi gyártó is kezdte piacra dobni saját ultravékony telefonjait, és a vékony kivitel mára lényegében alapkövetelménnyé vált az új mobilokkal szemben.   

Pofára esés

Mint minden csodának, ennek is véget kellett érnie. Igaz, nem három napig, hanem két és fél éven át tartott a bódultság, 2007 elsõ negyedéve azonban hatalmas pofont osztott ki a Motorolának. Amilyen gyorsan jött a siker, úgy el is ment. A vállalat 2006 végén még ünnepelt, az elemzõk és befektetõk felállva tapsoltak, a cég piaci részesedése 22 százalék fölé emelkedett, a negyedik negyedévi mobileladásai pedig megközelítették a 65 milliót darabot -- mindenki a Nokia esetleges megszorításáról fantáziált, miközben a Samsung és a többiek kanyarban sem voltak. A következõ negyedév azonban mindenkit sokkolt: 45 millióra esett vissza a darabszám, a cég hirtelen több mint 4 százalékpont részesedést vesztett. 


A pénzügyi hatások nem maradtak el. Forgalmi és profitfigyelmeztetést tett közzé a cég negyedéves jelentésének közzététele elõtt, ugyanis az árbevétel mintegy 1 milliárd dollárral múlta alul a vártat, a nyereséget pedig  veszteség váltotta. Egyes elemzõk döbbenten álltak, egyikük úgy fogalmazott: "Sosem gondoltam volna, hogy pénzvesztõ helyzetbe kerülnek". Eközben mások nagy hévvel estek neki a cégnek, azt kritizálva, hogy a Motorola egyetlen termék sikerére épített, és nem tudta megerõsíteni teljes felhozatalát. 

A Motorola természetesen továbbra is az aranytojást tojó tyúkot látta a RAZR-ben, és 2007 nyarán kihozta a RAZR2-õt, mely elõdjének hibáit hivatott javítani, így jobb kijelzõt, nagyfelbontású kamerát és Opera böngészõt kapott. Az eredeti RAZR eladásai addigra elérték a 100 milliót, a telefon ára azonban lekerült a nyereségesség szempontjából fájdalmas belépõkategóriába, ami egyúttal korábbi státuszának elvesztését jelentette -- ezt késõbb Zander maga is stratégiai hibaként jellemezte.

Szintén stratégiai hiba, hogy a RAZR bár etalonná vált, valójában nem épített ki márkahûséget, felmérések alapján ugyanis egy rosszul használható terméknek bizonyult, a brit Mobile magazin nem reprezentatív felmérése szerint a RAZR- felhasználók 80 százaléka nem venne többet Motorola terméket, annyira pocsék a kezelõfelülete. A vállalat elismerte ugyan, hogy a nehézkes használhatóságról panaszkodnak a felhasználók, amin segíteni próbál néhány fejlesztéssel, ezek az erõfeszítések azonban tipikusan a "túl kevés, túl késõn" kategóriába esnek.  

A borzalmas második negyedévet követõen megállt az eladások csökkenése, és a piacvesztés is drasztikusan lelassult -- az elemzõk ismét reménykedni kezdtek, hogy a Motorola magára talál. A RAZR2 azonban elõdje sikereinek közelébe sem jutott, a negyedéves globális eladások az 1 milliót sem érték el. Ekkor már a Motorola ellen dolgozott a rajongók által hisztérikusan várt Apple iPhone is, ellopva a média és fogyasztók figyelmét, a RAZR-nek esélye sem volt újra menõvé válnia -- az addigra hároméves design egyszerûen elkopott. A részvényesek elzavarták Zandert, a javuló Samsung pedig megelõzte a Motorolát.

Amputálni kell

Az újabb sokkot 2008 elsõ negyedéve szolgáltatta. A Motorola eladásai újabb esést produkáltak, a cég piaci részesedése ekkorra 10 százalék alá zuhant. Miközben a templomokban félreverték a harangokat és az alkalmazottak közül egyre többen kezdtek misére járni, az igazgatótanács 2008 márciusában úgy döntött, hogy a valaha a vállalat bevételének felét adó mobiltelefonos részlegnek le kell válnia, és tevékenységét önállóan folytatnia. A vállalat eredetileg el akarta adni a dollármilliárdos veszteségeket okozó divíziót, azonban nem talált rá vevõt. 

Nem véletlenül, az eddigi példák mobiltelefon-iparból ugyanis kudarcba torkollt próbálkozásokat mutatnak. A legutóbbi két esetben sem az Alcatel, sem a Siemens mobilos részlege nem tudott talpra állni, és gyorsan teret vesztett a szeparációt követõen. Az Alcatel kiszállt a kínai TCL-lel közös vállalkozásból, majd a BenQ számára értékesített Siemens Mobile majdnem magával rántotta a teljes tajvani vállalatcsoportot. A súlyosan veszteséges Siemens Mobile csapatának finanszírozását végül befejezte a BenQ, a korábban az iparág élvonalába tartozó csapat felszámolásra került, eltûnve a történelem süllyesztõjében

A Motorola mobiltelefon-eladásainak és részesedésének alakulása 2006 harmadik negyedéve óta; Összeállította a HWSW  

Az ötlettelen fejlesztésekkel és irracionálisan pazarló mûködéssel egyaránt kínlódó Motorola termékkínálata 2008 közepére odáig degradálódott, hogy korábbi stratégiai partnere, a RAZR felfuttatásában derekas szerepet vállaló AT&T, a második legnagyobb amerikai mobilszolgáltató mindössze egyetlen új Motorola modellt vett fel kínálatába, ami biztos jele a márkába vetett bizalom elvesztésének. A hazai mobilszolgáltatók közül egyedül a T-Mobile foglalkozik a Motorolával, ahol egy viszonylag új alsókategóriás modelljét, az EM330-at árulják -- a másik két operátor egyáltalán nem kínál friss Motorola készülékeket.

A Motorolát ebben az állapotában érte utol a tavaly októberben kitört pénzügyi, majd annak nyomán a reálgazdaságot is sújtó krízis. A negyedik negyedévben a mobiltelefonos részleg kevesebb mint 20 millió mobiltelefon eladása után 595 millió dolláros üzemi veszteséget szenvedett el, részesedése 6,3 százalékot tett ki. A mobiltelefonos részleget a korábbi tervek alapján 2009 elejére választják le, egy olyan idõszakban, mely a mobilpiac eddigi történetének legrosszabjának ígérkezik, ugyanis korábban soha nem látott mértékû, az ABI Research szerint akár 10 százalékos visszaesés is lehetséges az eladott készülékek számában, miközben az árprés hatására ennél is nagyobb mértékben zsugorodhat a piac értéke.

2009: az utolsó esély

A túléléshez a Motorolának a RAZR-hez hasonló siker megismétlésére volna szüksége, erre azonban nem sok esély mutatkozik: két év alatt sem tudott semmiféle ütõképes termékkel elõrukkolni a cég, ami a megújulás képességének hiányát jelzi. Az olyan modellek, mint a félmillió forintos, rendhagyó kivitelû Aura, legfeljebb kísérletezgetéshez és a márka restaurálásához jók, kereskedelmi sikert nem fognak elérni. A válság hatására ráadásul tömeges elbocsátásokba fogott a vállalat, tavaly õsszel 3 ezer embertõl szabadult meg, most pedig további 4 ezer leépítését tervezi, túlnyomó többségükben a mobiltelefonos részlegnél. 

A Motorolának lényegében hónapjai vannak hátra annak elkerülésére, hogy résszereplõvé zsugorodjon, és megszûnjön a Nokia, a Samsung, az LG és a Sony Ericsson társaságában az élbolyhoz tartozni -- vagy akár létezni egyáltalán. A feladat nem egyszerû tehát, kevesebb emberrel jobb termékeket kellene produkálni, mégpedig nagyon gyorsan, miközben a hitelek és más tõkeforrások megdrágultak, a gazdasági környezet pedig kiszámíthatatlan. 2009 vagy fordulópont lesz a Motorola mobiltelefonok életében, vagy az utolsó évek egyike.