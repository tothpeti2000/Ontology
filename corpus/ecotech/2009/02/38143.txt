A Baidut is lassítja a válság, de még mindig robog

Nem képes elkerülni a gazdasági válságot a Baidu sem, a vállalat várakozások alatt teljesített a tavalyi negyedik negyedévben, és a vártnál gyengébb elõrejelzést tett közzé, a cég ugyanakkor továbbra is nagy lendülettel robog elõre, és magabiztosan vezeti a kínai keresõpiacot.



A Baidu, melyet a kínai Google-ként is emlegetni szoktak, 42,2 millió dollárra növelte adózott nyereségét 2008 utolsó három hónapjában, ami 31 százalékos emelkedés az egy évvel korábbihoz képest. Az árbevétel 58 százalékos ugrást követõen 132 millió dollárnak felelt meg, ugyanakkor 2 százalékkal alacsonyabb volt a harmadik negyedévesnél, ami még nem fordult elõ a cég történetében. Az elsõ negyedév során ez a romló tendencia folytatódik, az árbevétel a várakozások szerint mindössze 114-117 millió dollárt tesz majd ki.


A vállalat a romló makrogazdasági körülményeket okolta a vártnál gyengébb teljesítményért, sok ügyfél ugyanis visszavágta marketingbüdzséjét, emellett a cég eltávolítani kényszerült olyan gyógyszeripari és egészségügyi cégek hirdetéseit, melyek nem rendelkeztek legális mûködési engedéllyel -- ez az egy tétel mintegy 5 százalékkal kurtította meg a Baidu forgalmát. A vállalat szigorú költségkontrollal és 400 ember elbocsátásával válaszolt.

A tavalyi év egészében 154 millió dollárnyi nyereséget termelt a Baidu, miközben árbevétele 83 százalékkal 470 millió dollárra ugrott. Kína a felhasználók száma alapján a világ legnagyobb online nemzete, év végével mintegy 298 millió netizent jegyzett a kínai kormány szerint. A Baidu részesedése a keresõpiacon közel 3 ponttal 62,2 százalékra emelkedett, de a Google továbbra is makacsul lohol utána, és 27,8 százalékra növelte szeletét, ami 4,4 pontos haladás.   