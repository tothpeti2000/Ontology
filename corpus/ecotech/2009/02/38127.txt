Bedõltek a NAND flash árak

Közel harmadával estek a NAND flash-árak 2008 utolsó három hónapjában, ennek ellenére is messze a várakozások alatt maradt a kereslet, áll a DRAMeXchange jelentésében. A negyedik negyedévre a Toshiba gyakorlatilag beérte a Samsungot, fej-fej mellett zárták az évet. 



A DRAMeXchange üzletkötési adatai alapján a tavalyi utolsó negyedévben 32 százalékkal voltak alacsonyabbak az átlagos NAND flash árak mint az elõzõ negyedévben, ahogyan a gyártókra hatalmas nyomás nehezült a készletszintek lecsökkentése miatt. Az árak meredek zuhanását ugyanakkor látványosan nem ellensúlyozta a kereslet emelkedése -- az olcsóbbá váló memória kevéssé serkenti a fogyasztókat, hogy fényképezõgépet, MP3-lejátszót vagy SSD-vel szerelt notebookot vásároljanak.


A piackutató becslése szerint a leszállított kapacitás mindössze 18 százalékkal emelkedett, így a negyedik negyedévben összességében 19,3 százalékkal 2,23 milliárd dollárra zuhant vissza a globális NAND flash-piac. A NAND-piacot a korábbi évekhez viszonyítva az is sújtja, hogy a DRAM-piacon mély recessziós állapotok uralkodnak, így a mindkét piacon érdekelt gyártók nem képesek szelepként használni azt, átállítva kapacitásaikat DRAM-termelésre. 

A gyártók közül a koreaiak estek vissza a gazdaságtalan gyárak bezárásával csökkenõ termelés miatt, a Hynix és a Samsung Electronics is több százalékpontnyi részesedést vesztett, miközben a Toshiba jelentõsen növelte területét. A Samsung alig tudta megõrizni elsõségét, 35,6 százalékos forgalmi aránya alig haladja meg a Toshiba 33,1 százalékát. Szintén újdonság, hogy 16,3 százalékával az Intel-Micron szövetség megelõzte a 15 százalékos Hynix-Numonyxot. Az év egészében a Samsung 40,5 százalékot, a Toshiba 28,1-et, a Hynix-Numonyx 17,7-et, az Intel-Micron pedig 13,7 százalékot szerzett meg.