Egy hónap alatt hatvanezer ügyfelet bukott el a Pannon

Eddig soha nem látott mértékben zsugorodott a három hazai mobilszolgáltató elõfizetõi bázisa -- derül ki a Nemzeti Hírközlési Hatóság (NHH) januári gyorsjelentésébõl. Mindez a tavalyi egész éves rekordnövekedés után különösen nagy kontrasztot ad, ráadásul ügyfélszám-csökkenésre eddig csak egyszer volt példa, de akkor is jóval kisebb mértékben. A gyorsjelentésbõl ugyanakkor az is kiderül, hogy a csökkenés teljes egészében egy szolgáltatóhoz, a Pannonhoz köthetõ.



A Pannon, a T-Mobile és a Vodafone ügyfeleinek száma együttesen 43 ezerrel 12 millió 181 ezerre csökkent januárban, így a száz fõre jutó elõfizetések száma 121,4-re csökkent a decemberi 121,8-ról -- kalkulál a hatóság. Bár az NHH közleménye erre külön nem tér ki, a jelentés mellé csatolt grafikonból jól kiolvasható, hogy januárban tényleges visszaesést egyedül a Pannon produkált, melynek ügyfélbázisa (a hívás fogadására alkalmas SIM-eket számolva) kirívó mértékben, nagyjából 60 ezerrel csökkent egy hónap alatt, miközben a T-Mobile körülbelül 15 ezer, a Vodafone pedig 2-3 ezer elõfizetõvel növelte ügyfélkörét (a számok az új elõfizetéseket és a lemorzsolódást együtt fedik).




A piac zsugorodására az NHH jelentése szerint eddig csak 2007 januárjában volt példa, akkor a három mobilszolgáltató ügyfeleinek száma mintegy 8 ezerrel csökkent (valójában akkor is a Pannon vesztett egyedül ügyfeleket). A hívás fogadásra alkalmas SIM-kártyák alapján januárban a T-Mobile 43,86 százalékról 44,14 százalékra, a Vodafone pedig 21,04 százalékról 21,15 százalékra növelte részesedését, míg a Pannon részesedése 35,09 százalékról 34,71 százalékra esett vissza.

A szolgáltatóknak ténylegesen forgalmat generáló (az utolsó három hónapban hívást indító vagy fogadó) ügyfelek száma is jelentõsen csökkent: januárban mintegy 29 ezer ilyen elõfizetõvel lett kevesebb, mint tavaly decemberben, az aktív ügyfélbázis így 10 millió 968 ezerre csökkent. A forgalmat generáló ügyfelek száma alapján a Vodafone részesedése a decemberi 21,86 százalékról 21,93 százalékra, a T-Mobile részesedése pedig 44,21 százalékról 44,43 százalékra emelkedett. Akárcsak az aktív SIM-eknél, itt is egyedül a Pannon vesztett befolyásából: a Telenor tulajdonában álló cég piacrészesedése 33,93 százalékról 33,64 százalékra csökkent.

"Dinamikus változás"

"A kereskedelmi kampányaink eredményeképpen mind az aktív, mind pedig az utolsó 3 hónapban forgalmat generált SIM kártyák száma dinamikusan változik. Ezen változások több együttes piaci hatás eredõjeként értelmezhetõk. Éppen a dinamikus változás miatt nem látjuk értelmét ilyen rövid idõintervallum kiragadásának, a piaci trendek valós képet adó értelmezéséhez ugyanis hosszabb idõszakra van szükség - minimum negyedéves periódusokra" -- értékelte a Pannon a januári számokat a HWSW megkeresésére.

Az elõfizetõi szám visszaesésére logikus magyarázat lehet például, hogy a szolgáltatónál több ezer, kedvezményes telefonvásárlási lehetõséghez köthetõ elõfizetési szerzõdés (post-paid vagy prepaid) hûségideje lejárt, és az ügyfelek nem hosszabbítottak (például az egy évvel ezelõtti karácsonyi akcióban vásároltak olcsó feltöltõkártyás telefont, amit valójában soha nem használtak a hozzá adott SIM-kártyával).

A három mobilszolgáltató ügyfelei az év elsõ hónapjában 5 733 számot hordoztak. A Nemzeti Hírközlési Hatóság adatai szerint a 2004. május 1. óta igénybe vehetõ számhordozás eddig összesen 251 906 mobilszámot érintett.