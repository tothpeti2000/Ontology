Reményekkel telve startol a Fujitsu Technology Solutions

Az anyavállalat április 1-i átalakulásával Magyarországon is létrejött a Fujitsu leányvállalata, a Fujitsu Technology Solutions Kft., mely a Fujitsu Siemens Computers jogutódjaként továbbra is a hazai informatikai piac egyik meghatározó szereplõjeként képzeli el jövõjét. Az új cég termékstratégiája ugyanakkor változik, a továbbiakban az infrastrtuktúra-megoldások, szervertermékek és tárolórendszerek gyártására és értékesítésére koncentrál.



Tavaly novemberben a cég jövõjével kapcsolatos, hosszú ideje terjengõ találgatásoknak vetett véget a Fujitsu Siemens Computers, amikor bejelentette, hogy a vegyesvállalatban 50-50 százalékos tulajdonrésszel jelen lévõ japán Fujitsu és a német Siemens 2009 április 1-tõl külön utakon jár. A Siemens tulajdonrészét 450 millió dollárért felvásárló Fujitsu egységes termékkínálatot ígért, ezzel együtt hamar nyilvánvalóvá vált, hogy a cég hagyományosa erõs jelenléte a fogyasztói piacon változni fog.

Üzleti megoldások elõtérben

Lényegében ezt a termékstratégia-váltást erõsítette meg ma a Fujitsu Technology Solutions (FTS) magyarországi leányvállalatának régi-új ügyvezetõ igazgatója, Poros Gábor is, aki az új cég elsõ sajtótájékoztatóján  elmondta, az FTS egységes termék- és szolgáltatáskínálatával a jövõben a vállalati ügyfelekre összpontosít. Ennek része, hogy a vállalat a kibõvített menedzselt infrastruktúra-szolgáltatásaival, illetve az IT-infrastruktúra szolgáltatásként való rendelkezésre bocsátásával (IaaS) hatékonyabb és takarékosabb informatikai rendszerfejlesztést ígér partnerei számára.

A Fujitsu vezetése az átalakuló termékstratégia kapcsán korábban jelezte, hogy két év alatt megduplázza részesedését a szerverpiacon és 2010-ben már 500 ezer kiszolgálót kíván eladni. "Ez jelentõs mérföldkõ lenne a Fujitsu globálissá válásának útján. 500 ezer szervert eladni ilyen gazdasági körülmények között nem könnyû, de hisszük, hogy ha elég gyorsan meg tudunk változni ahhoz, hogy ezt elérjük, jó alapunk lesz további termékek és szolgáltatások értékesítésére a világpiacon" -- mondta Kuniaki Nozoe, a Fujitsu elnöke. Az IDC adatai szerint a Fujitsu Siemens tavaly 4 százalékos szerverpiaci részesedéssel rendelkezett.

Nem szakítanak a német gyökerekkel

Poros elmondta, hogy a magyarországi leányvállalat 2010-re hasonló célt tûzött ki maga elé, így jövõre nagyjából 1500 darab x86-os szervert kíván értékesíteni hazánkban, ezzel 10 százalékos piaci részesedést remélve. A cégvezetõ reményei szerint a forgalomnövekedés egyik legnagyobb katalizátora lehet, hogy az anyavállalat az átalakulás után egységesítette x86-os szerverüzletágát, a kutatás-fejlesztési központot pedig Németországba helyezte. A vállalat továbbra sem adja fel tehát a németországi gyártótevékenységét, az augsburgi gyáregység ráadásul növelheti is a kapacitását -- árulta el a HWSW-nek Poros.


A cégvezetõ ezzel együtt leszögezte, hogy az FTS továbbra is képviselteti magát -- noha kevésbé hangsúlyos jelenléttel -- a fogyasztói piacon, azaz a Fujitsu márkajelzésû asztali számítógépek, noteszgépek, monitorok és más termékek ezután is az üzletek kínálatának részét képezik majd. A stratégia része ugyanakkor, hogy a vállalat visszavonul a belépõkategóriából, és a jövõben inkább a prémiumkategóriás, imázsépítésre alkalmas modellekkel próbál sikereket elérni. Poros Gábor lapunk kérdésére elmondta, hogy az FTS magyarországi leányánál az átalakítás több személyi változással is járt, így a tavaly még 40 fõs kollektíva létszáma mostanra 33-ra apadt, a legtöbb munkatárs a fogyasztói üzletágtól távozott.

Nehéz év után

A magyarországi leányvállalat vezetõje egyelõre külön kérdésre sem árult el a tavalyi évre vonatkozó pénzügyi és mûködési eredményeket (ennek egyik oka, hogy a cég -- akárcsak az anyavállalat -- március 31-én zárta pénzügyi évét), nyilvánvaló ugyanakkor, hogy a hazai noteszgéppiacon többször is elõkelõ helyen álló gyártó jelentõsen lemaradt nagyobb konkurenseihez képest. A vállalati szegmens kapcsán Poros elmondta, hogy a cég szerver- és tárolómegoldásai valamelyest kelendõbbek voltak tavaly, mint egy évvel korábban, az egyszámjegyû növekedés ugyanakkor elmarad az elõzetes elvárásoktól.