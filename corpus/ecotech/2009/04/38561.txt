A szoftverpiacon vásárolt be a Cisco

A Cisco Systems 105 millió dollár készpénzért megvásárolja a magánkézben levõ Tidal Software vállalatot, amely alkalmazásfelügyeleti és -automatizálási megoldásokat fejleszt. A cég a Cisco Advances Services divíziójába olvad be, amennyiben a hatóságok jóváhagyják az ügyletet. A tranzakció néhány hónapon belül lezárulhat.



A Tidal megoldásai segítségével a vállalatok figyelemmel kísérhetik  alkalmazásaik, üzleti folyamataik teljesítményét és a kapott adatok alapján finomhangolhatják a rendelkezésükre bocsátott erõforrásokat, illetve dönthetnek arról, hogy nagy terhelést okozó feladatok mikor, meddig fussanak -- legyen szó adatbázisokról, üzleti intelligenciáról, vállalatirányítási rendszerekrõl vagy éppen tömeges fájlátvitelrõl. 


 Amint arról a HWSW is beszámolt, a Cisco nemrégiben jelentette be hivatalos belépését a szerverpiacra. A Unified Computing System névre keresztelt platform szoftverkörnyezete a VMware-tõl és a BMC Software-tõl származik, ezt egészíthetik ki a a Tidal megoldásai, amelyek segítségével a vállalat saját megoldást kínálhat a hatékony teljesítményelosztáshoz és finomhangoláshoz, ami a blade-alapú infrastruktúrák sava-borsa.

[+] Belépett a szerverpiacra a Cisco

A Cisco Systems elnök-vezérigazgatója, John Chambers az utóbbi hónapok során többször világossá tette, vállalata a recessziót kihasználva több felvásárlást is tervez, hogy szélesítse kínálatát, illetve támogassa alaptevékenységét, ami a hálózati eszközök gyártása és értékesítése. A Cisco készpénzállománya megközelíti a 30 milliárd dollárt.