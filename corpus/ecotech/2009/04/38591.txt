Elhagyta a céget a rEVOLUTION egyik alapítója

Elhagyta cégét a rEVOLUTION Software Kft. alapító-ügyvezetõje, Bódog Norbert. A cég irányításában 1992 óta kulcsszerepet játszó vezetõ április 15-i hatállyal vált meg posztjától, egyúttal a cégben lévõ tulajdonrészét is eladta. A döntés hátterében a több éve fennálló vezetési- és szervezetépítési szemlélet-, valamint a vállalati jövõkép terén kialakult tulajdonosi véleménykülönbség áll -- derül ki az alapító távozása kapcsán kiadott sajtóközleménybõl.



"Két meghatározó magyar tulajdonostársammal már tizenhét éve dolgoztunk együtt, de mostanra megérett a helyzet a változtatásra" -- indokolta döntését Bódog. "Mivel alapítóként a vállalat felosztását nem támogattam, a jelenlegi befektetõi környezet pedig nem kedvez egyszerre több tulajdonos kivásárlásának, így a cég üzletágainak egyben maradása érdekében én döntöttem a kiválás mellett" -- fûzte hozzá a szakember.


Bódog Norbert szakmai pályafutását a stratégia- és szervezetépítés területén kívánja tovább folytatni. A rEVOLUTION Software ügyvezetõ igazgató posztját április 15-tõl Kustos Ferenc, a cég jelenlegi kereskedelmi és marketing igazgatója veszi át. A volt cégvezetõ üzletrészét külsõ szakmai befektetõként Tóth Béla a Care All Kft. fõ tulajdonosa, valamint a cég két másik alapító-tulajdonosa Juhász Zsolt és Szalóki László vásárolták meg.

A rEVOLUTION eddigi pályafutása valóságos sikertörténetként könyvelhetõ el. Az 1992-ben alapított cég 2002-ben egy szakmai befektetõ társulásával egymillió eurós tõkeemelést hajtott végre. Az ügyviteli szoftverek fejlesztésére szakosodott cég 2004-ben kezdte meg a Microsoft Navision vállalatirányítási rendszerének forgalmazását saját termékcsaládja mellett. A vállalat 2008-ra 16 ezres ügyfélbázist épített fel magának, árbevétele pedig elérte az 530 millió forintot.