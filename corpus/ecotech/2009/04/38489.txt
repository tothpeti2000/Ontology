Megnyitotta alkalmazás-piacterét a Research in Motion

Az eredetileg tervezett idõpontban megnyitotta saját, mobiltelefonos alkalmazás-piacterét a Research in Motion (RIM). A BlackBerry üzleti okostelefonokról ismert vállalat ezzel csatlakozott az Apple-hez és a Google-hoz, a kanadai cég ugyanakkor a fizetõs alkalmazásokból származó bevételek nagyobb részét juttatja vissza fejlesztõknek.



A BlackBerry Application Storefrontra nagyrészt külsõ fejlesztõk által készített alkalmazások kerülnek. A cég fõként üzleti körökben népszerû okostelefonjaihoz, így egyebek mellett a Bold és Storm modellekhez fejlesztett alkalmazások különbözõ kategóriákba sorolva jelennek meg a piactéren -- a szoftveráruház elsõdleges célja a BlackBerry felhasználók által gyakran használt alkalmazások rendszerezésén túl, a fejlesztõk ösztönzése, ezzel együtt a platform népszerûsítése.


BlackBerry Storm

A piactérre az egyéni fejlesztõk mellett vállalatok és mobilszolgáltatók is feltölthetik saját szoftvereiket, azok a cégek pedig, melyek BlackBerry Enterprise Server vagy BlackBerry Professional Software platformot használnak, megszabhatják majd alkalmazottaiknak, hogy mely alkalmazásokat tölthetik le a telefonjukra. A fejlesztõk január közepe óta tölthetnek fel szoftvereket a piactérre, melyek jóváhagyás után kerülhetnek be a választékba. Az Application Storefront elindításának terveirõl elõször tavaly októberben beszélt a vállalat.


Az év elsõ felében több hasonló, egységesített piactér is nyílik majd, mellyel a mobiltelefongyártók, illetve az iparban érdekelt cégek a recesszióba süllyedõ mobilpiac csökkenõ bevételét próbálják kompenzálni. Így a BlackBerry Application Storefronthoz hasonló szoftveráruházat nyit a Nokia (Ovi Store) és a Microsoft (Windows Marketplace) is. Elõbbi közösségi alapokon nyugvó szoftveráruházat tervez Ovi Store néven -- az egy hónap múlva nyitó áruház a Nokia szerint máris fejlesztõcégek és tartalomszolgáltatók ezreit vonzza.

A BlakcBerry Application Storefront egyelõre csak az Egyesült Államokban, Kanadában, valamint Európában egyedüliként Nagy-Britanniában érhetõ el. Az alkalmazások egy részéért fizetni kell, az ebbõl származó bevételek 80 százaléka üti a fejlesztõk markát.