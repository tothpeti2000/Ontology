Kellemes meglepetést okozott az AMD, küszöbön a hatmagos chipje

Bár súlyos veszteségekrõl számolt be az AMD, teljesítménye felülmúlta a várakozásokat. A vállalat sikeresen védte ki az elsõ negyedévet jellemzõ negatív szezonális hatásokat, forgalma a negyedik negyedévhez viszonyítva nem csökkent tovább, ahogyan veszteségeit is jelentõsen visszaszorította. Az AMD meglepetésként közölte, hogy hatmagos szerverprocesszora már a megjelenés küszöbön áll.



Dombon fel

Az AMD 1,18 milliárd dollár árbevételt realizált az év elsõ három hónapja során, ami közel 21 százalékkal múlja alul az egy évvel korábbi szintet és lényegében megegyezik a negyedik negyedéves forgalommal. A vállalat ezzel minden tekintetben felülmúlta az Intel mutatóit, melynek éves szinten 26, szekvenciálisan pedig 13 százalékkal esett vissza elsõ negyedéves bevétele. A világ legnagyobb processzorgyártója szerint a PC-piac túl van a nehezén, és a jelenleg folyó második negyedévben már nem romlanak tovább a piaci kondíciók.

Az AMD kilátásai ugyanakkor némileg gyengébbek az Intelénél. A világ elsõ számú félvezetõgyártója a múlt héten közölte, második negyedéves forgalma alighanem változatlan lesz az elsõ negyedévvel összevetve, noha a szezonális hatások miatt általában csökkenni szokott. Az AMD ezzel szemben csökkenõ második negyedéves forgalmat vár, tekintettel a kedvezõtlen gazdasági körülményekre. Dirk Meyer, az AMD vezére szerint a recesszióból akár jól is kijöhet a vállalata, amely az Intel processzoraihoz hasonló teljesítményû termékeit jóval kedvezõbb áron kínálja.

Nem csak a forgalom, de a nyereségesség tekintetében is kellemes csalódást okozott az AMD: változatlan árbevétel mellett jelentõsen csökkentette veszteségeit a negyedik negyedévhez képest, amit elsõsorban a termékmix erõsödése és a költséghatékonyság javulása eredményez. Ennek eredményeként a cég 308 millió dolláros üzemi veszteséget szenvedett el, ami 31 százalékkal magasabb ugyan az egy évvel korábbinál, de 48 százalékkal alacsonyabb a rendkívüli leírástól megtisztított negyedik negyedéveshez képest. A 414 milliós nettó veszteség mindössze 18 százalékkal múlja felül a tavalyit. 

Mindez leginkább a  processzorokért és chipsetekért felelõs üzletágnak köszönhetõ, mely negyedéves szinten több mint 7 százalékkal 938 millió dollárra tudta növelni értékesítéseit, miután a 45 nanométeres termékrajtjainak köszönhetõen sikeresen növelte szállításait, így a kiszervezett gyártást is belevéve a negyedik negyedéves 431 millió dollárról 177 millióra szorította vissza veszteségét.  A javulás a jobb termékek mellett a 45 nanométeres gyártás túlsúlyba kerülése magyarázza, az átállás az év közepére zárul le. A leválasztott processzorgyártás részesedése ebbõl a veszteségbõl 141 milliót tett ki. Az ATI Radeonokért felelõs grafikus részleg nullszaldót ért el csökkenõ forgalom mellett is. 

Mint arról a HWSW is beszámolt, az AMD a negyedév során sikeresen kiszervezte gyártását az Abu Dhabi-i Advanced Technology Investment Company tõkebefektetési társasággal közösen létrehozott Globalfoundries vegyevállalathoz. A Globalfoundries, mely szerzõdéses bérgyártóként jelenik meg a piacon, lényegében átveszi az AMD korábbi processzorgyártási infrastruktúráját, jelesül drezdai félvezetõgyárait, valamint kínai és maláj tesztelõ- és tokozóüzemeit. A gyártási tevékenység nélkül az AMD mindössze 97 millió dolláros veszteséget könyvelt volna el, vagyis a gazdasági környezet javulásával könnyedén nyereségessé válhat a cég.

Már gyártásban az Istanbul

Dirk Meyer, az AMD elnök-vezérigazgatója a negyedéves pénzügyi eredményeket tárgyaló konferenciahíváson megerõsítette azokat az iparági értesüléseket, hogy a cégnek elõrébb sikerült hoznia a hatmagos Istanbul szerverchip megjelenését. A kereskedelmi szállítások májusban indulnak meg, árulta el a vezetõ, az istanbulos rendszerek így már júniusban hozzáférhetõvé válnak.


 A vállalat rendkívül feszített ütemtervvel igyekszik a lehetõ legkorábban piacra dobni új Opteronját, hogy minimalizálja az Intel Nehalem-alapú kétutas Xeonjai (5500-as vonal) által okozott kárt. Az AMD novemberben mutatta be négymagos Shanghai chipjét, de februárban már a nyilvánosság elõtt demózta az Istanbult. A vállalat jelenlegi stratégiája, hogy meglévõ, több mint 2 millió gépre rúgó szerverfelhasználói bázisát igyekszik megtartani, és Opteronjait frissítésként eladni, ami a HWSW becslései szerint legalább 5 millió processzor potenciális eladását jelenti. 