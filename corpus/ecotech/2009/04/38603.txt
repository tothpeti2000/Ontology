Elbocsátásokkal reagál a brutális veszteségre a Sony Ericsson

Hatalmas veszteséggel zárta az elsõ negyedévet a Sony Ericsson, a vállalat zömmel felsõ kategóriás készülékeire lényegében egyáltalán nem volt kereslet. A cég 2000 alkalmazott elbocsátásával faragná le kiadásait.



2009 elsõ három hónapja során a japán-svéd vegyesvállalat mindössze 14,5 millió készüléket tudott értékesíteni, 35 százalékkal kevesebbet mint egy évvel korábban és 41 százalékkal kevesebbet mint a tavalyi negyedik negyedévben. A vállalat saját becslései szerint piaci részesedése ezzel 6 százalékra csökkent. A Sony Ericsson negyedéves forgalma mindössze 1,7 milliárd euró volt, ehhez 293 millió eurós nettó veszteség társult.

A mobiltelefonok átlagos eladásai ára 120 euró volt, mindössze 1 euróval alacsonyabb mint egy éve -- összehasonlításképp, a Nokia telefonjai az elsõ negyedévben átlagosan 65 euróért keltek el. A Sony Ericsson tehát továbbra sem tudja megszólítani az olcsóbb készülékek iránt érdeklõdõ vevõket, a vásárlóknak láthatóan nem kellenek a cég alsóbb kategóriás készülékei, inkább a konkurenciához mennek filléres mobilokért. Jelen körülmények között ez inkább átok mint áldás a Sony Ericssonnak, mert a márka prémium imidzse ugyan megmarad, de hiányzik a költségek terítéséhez szükséges méretgazdaságosság.

[+] Továbbra is padlón a Nokia, teljesen eltûnt a cég nyeresége 


 "Az elsõ negyedév a várakozásoknak megfelelõen nagyon nehéz volt a Sony Ericsson számára, mert a kereslet világszerte gyenge volt" -- mondta Dick Komiyama, a vállalat elnöke. "Tevékenységünket az új piaci realitásokhoz igazítjuk annak érdekében, hogy amilyen hamar csak lehet, újra nyereségessé váljunk."

A vállalat a katasztrofális negyedik negyedéves eredmények bejelentése kapcsán egy 300 millió eurós takarékossági programot indított, amelynek keretében 2 ezer dolgozót bocsátott el. Most hasonló lépésre készül a cég, újabb átszervezéseket és elbocsátásokat jelentett be, amelyektõl további 400 millió eurós megtakarítást várnak. Egy tavaly nyár közepi adat szerint a vállalatnak világszerte közel 9400 ezer alkalmazottja volt, a most végrehajtott, illetve még idén várható leépítések után ez alig több mint felére csökkenhet.

Az iparág idei kilátásai továbbra is borúsak. A Sony Ericsson elõrejelzése szerint 2009-ben a tavalyi 1,19 milliárdnál legalább 10 százalékkal kevesebb mobiltelefon talál majd gazdára. A Nokia tegnap hasonló prognózist tett közzé, a finnek úgy látják, a mobilpiac tíz százalékos csökkenésre számíthat 2009-ben, a visszaesés pedig leginkább az elsõ félévet jellemzi majd. A piac az év második negyedévében a várakozások szerint stagnál majd, emelkedés csak év végére várható.