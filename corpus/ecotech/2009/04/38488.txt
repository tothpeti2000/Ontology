Számlabiztosítást kínál lakossági ADSL-elõfizetõi részére az EnterNet

Számlabiztosítást nyújt lakossági ADSL-elõfizetõi számára az EnterNet. A különbözõ számla- és jövedelembiztosítások a válság hatására virágkorukat élik -- a cég szerint a termék elsõsorban a létbiztonság növelését szolgálja, ugyanakkor kikerülhetõ vele a nemfizetésbõl eredõ kellemetlen behajtási, kötbérezési procedúra.



Az EnterNet meglévõ és új lakossági ügyfelei által igényelhetõ szolgáltatás abban az esetben segít, ha a számlafizetõ önhibáján kívül elveszti munkáját vagy keresõképtelenné válik. Ilyenkor a biztosításnak köszönhetõen hat hónapig még használhatja az internetet akár munkakeresésre is, így könnyebben áthidalhatja a nehezebb idõszakot. Lapunk kérdésére az EnterNetnél elmondták, hogy a biztosítás kizárólag a számlafizetõ munkaviszonyát vizsgálja, és csak a jövedelem teljes kiesése (kivéve a táppénzellátást) esetén vállalja a számlák térítését, tehát az ügyfél nem hivatkozhat sem arra, hogy fizetését csökkentették, sem pedig arra, hogy a háztartás összjövedelme csökkent.

A számbiztosítás havi biztosítási díja az EnterNet által nyújtott szolgáltatás havi díjának bruttó 6,49 százaléka (ez egy hûségidõvel vállalt, 2 megabites csomagnál jelenleg havi 220, az egy éves hûségidejû, 8 megabites ADSL-csomagnál pedig 445 forint), a biztosítást az elõre fizetõ ügyfelek értelemszerûen nem tudják igénybe venni. A biztosításkötés feltétele egyebek mellett, hogy a biztosító kockázatviselésének kezdetekor a biztosított életkora 18 és 60 év közötti legyen, valamint a keresõképesség és állományban foglalkoztatottság is feltétel.


Feltétel továbbá, hogy a csatlakozási nyilatkozat megtételének idõpontjáig sem a biztosított, sem munkáltatója nem kezdeményezett rendes vagy azonnali hatályú felmondást, közös megegyezéssel történõ munkaviszony megszüntetést, illetve a csatlakozási nyilatkozat aláírásának idõpontjáig nem nyújtott be és nem kapott a munkáltatótól felmondó levelet. A biztosítottnak nem lehet harminc napnál régebben lejárt tartozása az EnterNet felé felé. A biztosítási szerzõdés szerinti bejelentése esetén az elbíráláshoz szükséges összes dokumentum beérkezését követõ 15 napon belül teljesíti a biztosító.

A kockázatot viselõ biztosító a CARDIF Biztosító Magyarország Zrt., és az EnterNet ADSL elõfizetõi részére kidolgozott számlabiztosítási módozat az MIB Europe Biztosítási Alkusz Zrt. közremûködésével jött létre.