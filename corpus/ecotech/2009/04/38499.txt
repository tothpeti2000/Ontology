A nyomtatás komoly költségcsökkentési lehetõség a Canon szerint

A Canon Bécsben tartotta üzleti termékeinek bemutatóját, mely során a fõ hangsúlyt a hatékonyságra és az üzemeltetési költségek minimalizálására tette a vállalat, természetesen az új modellek bemutatása mellett.



Nyomtatás olcsóbban, okosabban

A Canon a bécsi Hofburgban rendezte be hét helyszínes kiállítását, ahol a nagysebességû lapolvasóké, vállalati nyomtatóké, nagyformátumú nyomtatóké, valamint fekete-fehér és színes nyomdai rendszereké volt a fõszerep. A fenti termékkategóriák mellett újra megmutatta magát a gyártó tükörreflexes fényképezõgépeinek sora is, melybõl a közelmúltban bemutatott EOS 500D sem hiányzott. Az esemény azonban stratégiai vonalon hozta a legtöbb értéket.

A Canon a rendezvényen világosan közvetítette stratégiáját, mely a vállalati területen leginkább az üzemeltetési költségek csökkentésére, valamint a rendszerek összehangoltságának megteremtésére alapoz. A gyártó szerint az egyedüli hardverek ideje leáldozott, helyükre nagybetûs megoldások kerültek -- a felhasználó nem csak készüléket kap, a csomag magát az üzleti igényt elégíti ki, a készülék(ek) mellett szoftvereket és a szolgáltatást is tartalmazza. A Canon szerint e csomagok értékesítése az üdvözítõ út, 2010-ben már ezek veszik át a vezetést az eladásokban.




 A kiadások optimalizálásában is lát lehetõségeket a gyártó. Martin Hammerl, az Austrian Airlines projektmenedzserének beszámolója szerint a nyomtatóik cseréjekor a költségek csökkentése volt a légitársaság elsõszámú célja, emellett a folyamatok optimalizálása is jelentkezett járulékos elõnyként. Nem egyszerûen a készülékek cseréje volt fontos a légitársaságnak, hanem további stratégiai érték megteremtése is.

A költségek alacsonyan tartása mellett a Canon a biztonságra is ügyelt, Follow Me nyomtatási technológiájának használatakor a nyomatot kérõ személy kártyával, vagy egyéb azonosításra alkalmas eszközzel mehet a nyomtatóhoz, ahol a dokumentumok egyenesen az õ kezébe érkeznek. A Canon az uniFLOW Output Managerrõl is ejtett pár szót, mely képes a legköltséghatékonyabb módját megtalálni a nyomtatásnak, akár átirányítással is, például egy egyszínû dokumentum a színes nyomtató helyett egy alacsonyabb költségû kimenetre terelhetõ.  A uniFLOW emellett mérhetõvé, átláthatóvá teszi a nyomatszámot és a költségeket is, akár felhasználónkénti bontásban.

A cégek nem is tudják, mennyit költenek nyomtatásra

A Canon kutatásai alapján a cégek 90 százaléka nincs tisztában nyomtatási költségeivel, a megtakarításhoz szükséges stratégiával sem rendelkezik. Az statisztikák szerint rendszergazdai tevékenységek 15 százalékát nyomtatókkal kapcsolatos események teszik ki, ezeket tetézi, hogy egyes cégeknél tízszer több nyomat készül, mint amennyire valójában szükség lenne. A készülékek nagy száma, illetve ezek összehangoltságának hiánya pedig az eszközök mindössze 3 százalékos kihasználtságát eredményezi.

A vállalat a bécsi központjában szerzett tapasztalatokkal illusztrálta a fenti gondolatok fontosságát,. Az irodában korábban 68 készülék üzemelt, ezeket  11 multifunkciós berendezésre cserélték le, miközben az évi 1,33 milliós nyomatszámot 1,02 millióra csökkent. Az új, modern készülékek 22,8 ezer KWh helyett beérik mindössze 8,6 ezer KWh-val évente, ami jelentõs energiamegtakarítást jelent. Az új rendszerrel kapcsolatban 2008 negyedik negyedévében mindössze 27 helpdesk-hívás érkezett, míg 2007 azonos idõszakában ez a szám 53 volt. A régivel szemben az új rendszer még biztonsági nyomtatást is kínál.

Új termékek sora

A gyártó az új termékek közül a fekete-fehér digitális nyomtatókat, a megújult, 1200x1200 dpi-s, 256 szürkeárnyalatos imagePRESS sort mutatta be, melyet az 1110, 1125, valamint az 1135 modellszámmal ellátott rendszerek alkotnak. Az új, e hónapban érkezõ gépekhez a már piacon lévõ imagePRESS C7000VP színes nyomtatósor adta az alapokat. Az új sorozat létjogosultságát a Canon szerint az bizonyítja, hogy az összes nyomdai termék egyharmada nélkülözi a színeket, ráadásul e csoport 42 százaléka ma digitális úton jön létre.



A Canon több nagy sebességû lapolvasót is bemutatott, ezek között láthattuk az A3-as imageFORMULA DR-6050C, DR7550C, valamint a DR9050C modelleket, melyeket a 7 hüvelykes LCD-kijelzõvel is ellátott ScanFront 220e, valamint 220eP egészített ki. Az imageFORMULA tagjai percenként 112 lap beolvasásával végezhetnek, a szkennelés 300 dpi felbontásban történik. Mindemellett az új modellek a korábbiaknál (DR-9080C, DR7080) 20 százalékkal kevesebb energiával is beérik. A hálózati lapolvasó kategória két új modellje, a ScanFront 220e, valamint 220eP másodpercenként 22 lap beolvasására alkalmas.