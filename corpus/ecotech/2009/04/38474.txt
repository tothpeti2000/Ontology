Sem a Microsoftnak, sem az Intelnek nem jönne jól az Android-alapú netbookplatform

A számítógépgyártók a jelek szerint tovább keresik a lehetõségét annak, hogyan lehetne a netbookokon nagyobb profitot realizálni, vagy miként lehetne az amúgy is nyomott árakat tovább csökkenteni -- az egyik kézenfekvõ módszer erre az operációs rendszer költségeinek lefaragása lehet. Mivel a Linuxot a Windows kisöpörte a netbookpiacról, a gyártók most egy másik, a jövõben várhatóan egyre nagyobb népszerûséget szerzõ operációs rendszerrel, az egyébként Linux kernelre építõ Google Androiddal próbálkoznának.



Bár az elsõ netbookok gyakorlatilag kivétel nélkül valamilyen egyedi kezelõfelülettel ellátott, Linux-alapú operációs rendszerrel kerültek forgalomba, mára csak elvétve található Linux-disztribúció az új gépeken, helyette a legtöbb gyártó Windows XP-t telepít netbookjára. Egyes piackutatók felmérései szerint a ma eladott mini számítógépek több mint 90 százalékán Windows fut -- a Microsoft álláspontja szerint azért, mert a felhasználók idõvel rájöttek, hogy a könnyen kezelhetõ Linuxon nem mûködnek a jól megszokott szoftverek, illetve egy gyakorlatlan felhasználó számára nehézkes a különbözõ, gyakran használt hardverek (például nyomtatók) telepítése is.

Olcsó a Windows, de nem eléggé

A Linux, mint potenciális netbookplatform visszaszorulásában valójában persze a Microsoft hatalmas lobbiereje is komoly szerepet játszott: az egyre nagyobb üzletnek ígérkezõ netbookpiacból a redmondi szoftvercég is ki akarta venni a maga részét, ezért a gyártók számára -- bizonyos feltételek teljesülése esetén -- kialakított egy jelentõsen kedvezõbb licenckonstrukciót, melyen keresztül a nagy PC-gyártók akár már 15 dollárért hozzájuthattak egy Windows XP Home OEM licenchez.

T-Mobile G1, az egyetlen Android-alapú termék -- egyelõre

A netbookok ugyanakkor meglehetõsen szerény profitot termelnek a gyártóknak, így egyre több cég próbál itt-ott lefaragni a költségekbõl, ezzel együtt némelyiknél újra felmerül valamilyen ingyenes, a Windows alternatíváját képezõ operációs rendszer használata. A Wall Street Journal értesülései szerint a HP-nál komolyan fontolgatják, hogy egyes netbookokra a jövõben nem Windowst, hanem a Google saját fejlesztésû, eredetileg okostelefonokhoz készült operációs rendszerét, az Androidot telepítsék.

[+] Xandros és Android is fut a Freescale ARM-alapú netbookplatformján  

A világ elsõ számú PC-gyártója -- egyben a Microsoft egyik legnagyobb partnere -- állítólag olyannyira komolyan számol az Androiddal, hogy egy külön erre a célra létrehozott programozócsapatot állított rá a projektre, jóllehet egyelõre nem született döntés arról, hogy a késõbbiekben felhasználják-e a Google operációs rendszerét netbookokon. "Fel akarjuk becsülni, milyen lehetõségekkel szolgál az Android a számítástechnika és a kommunikációs ipar számára, ezért vizsgáljuk a rendszert" -- nyilatkozta a lapnak sokat sejtetve Satjiv Chahil, a cég PC-gyártó részlegének egyik alelnöke.


A HP mellett más gyártók neve is felmerült az Android-alapú netbookok kapcsán. Egyes pletykák szerint a kategóriát megteremtõ tajvani Asustek is fontolgatja, hogy felhasználja a Google operációs rendszerét, ezzel együtt a Dell is telepíteni fogja az Androidot több különbözõ hordozható eszközére, nem kizárt, hogy netbookjaira is.

Bár az érdeklõdés nagy, egyelõre senki nem tudja biztosan, hogy miként válhat be az Android netbookplatformként. A jelenleg még meglehetõsen szerény támogatottságú, minimális piaci részesedéssel bíró operációs rendszer ugyan ingyenes, akárcsak a legtöbb hozzá készült alkalmazás, a platform alapvetõen ugyanazzal a hátránnyal küzd, mint a Linux -- a megszokott windowsos alkalmazások nem futnak rajta.

Az Intel pozícióját is veszélyezteti

Az Android megjelenése a netbookpiacon ugyanakkor nem csak a Microsoft számára jelent fenyegetést: az operációs rendszer eredetileg ARM-alapú processzorokat tartalmazó hardverre lett optimalizálva, ezzel szemben a mai netbookok elsöprõ többségében az Intel valamelyik Atom processzora dolgozik. Az ARM éppen februárban, a barcelonai Mobile World Congress szakkiállítás és konferencia alkalmával demózta saját netbookplatformját, melyen Linux és Android egyaránt fut.  

A jelenleg ismert ütemterv alapján nyár végére, õszre már a kezünkben lehetnek az elsõ ARM-alapú netbookok. A gépek elsõként a Computex informatikai szakkiállítás alkalmával mutatkozhatnak be Tajpejben, ahol várhatóen a Freescale és az Asustek bérgyártó leányvállalata, a Pegatron, valamint a Qualcomm tárja a nagyközönség elé saját referenciamodelljeit.