Távozik az Electronic Artstól a Sims és a Spore atyja

Elhagyja az Electronic Arts kötelékét a legendás Will Wright, aki a cégnél a Sims sorozattal minden idõk legnagyobb példányszámban eladott PC-s játékát hozta létre. Wright a Wall Street Journal szerint azért távozik az EA-tól, mert saját Fun Stupid Club nevû vállalkozásának keretein belül olyan játékokat szeretne tervezni, amelyek nem PC-re vagy játékkonzolra készülnek, hanem más készülékeken (is) futnak, például tévéken vagy más szórakoztató eszközökön. 



Will Wright igazi élõ legenda. Elsõ játékára, az 1984-ben megjelent Raid on bungeling bayre talán csak a Commodore 64-õrültek emlékeznek ma már, az 1989-es Sim City azonban olyan játékipari alapmû, amelyrõl biztosan mindenki hallott. A Maxis stúdió égisze alatt a Sim Cityt számos további szimulációs játék követte, köztük a SimEarth vagy a hangyák életét feldolgozó SimAnt, késõbb a SimCity 2000, majd a SimCopter következett a sorban.


Raid on bungeling bay (1984)

Az 1995-ben tõzsdére vonult Maxist 1997-ben vásárolta fel az Electronic Arts, Wright ekkor kezdett a világ egyik legnagyobb független játékkiadójánál dolgozni. Az Electronic Arts végül lehetõséget biztosított a számára, hogy elkészítse korábbi álmát, egy olyan szimlulátort, ahol nem egy bolygó vagy egy város, hanem emberek életét irányíthatta a játékos. A 2000-ben megjelent Sims minden idõk legnagyobb példányszámban eladott PC-s játékává vált, története során a kiegészítõivel együtt mintegy 100 millió példányban fogyott és közel 1 milliárd dollár bevételt termelt az EA-nek.


 A Sims óriási sikerét meglovagolva 2004-ben érkezett a Sims 2, amely elõdjére építkezve számos új lehetõséget adott a játékosoknak. A sorozat harmadik részét, a Sims 3-at idén nyárra ígéri az EA. Közben Wright tett egy kis kitérõt az evolúció világába is, a tavaly nyáron megjelent Spore-ral, amely magát az élet kialakulását és fejlõdését szimulálja. A hatalmas költségvetésû -- egyes források szerint 50 millió dollárból készített -- szoftver azonban nem hozta a várakozásokat, sem a sajtó nem fogadta kitörõ lelkesedéssel, sem a boltokból nem fogyott elég gyorsan. A sikertelenség oka alighanem a Spore összetettsége volt.


Spore (2008)


Wright távozása jelentõs veszteség az EA számára, amely az utóbbi idõben képtelen a megújulásra. A hatalmas játékkiadó szinte csak a jól bejáratott nevek folytatásaiból él, igazi innovációt nagyítóval se lehet találni a mostanában érkezõ játékokban, ráadásul a legendás nevû sorozatok minõsége is egyre gyengébb: a Need for Speed Undercover például már csak 50-60 százalék körüli értékeléseket kapott a játéklapoktól, a sorozat történetének legrosszabb kritikáit bezsebelve, de még a 2008 egyik legnagyobb dobásának szánt Spore sem jutott 80-90% fölé.

A folytatásokba szürkült EA-nek nagy szüksége lenne tehát a megújulásra, azonban a recesszió elvette az emberek kedvét a játékvásárlástól, csak a legnagyobb nevek fogynak igazán jól, ezért nemrég az EA is bejelentette, csökkenti az általa kiadott címek számát és csak a biztos sikerekre koncentrál, csökkentve az üzleti kockázatokat. Ez egyre fejlõdõ hardverek, az új konzolok, a nagyfelbontású tévék megjelenésével párhuzamosan növekednek a játékok fejlesztési költségei is, így egy teljes árú dobozos játéknál már a nullszaldó kitermeléséhez is szükséges lehet egymillió példány értékesítése. A legkisebb rizikót akkor vállalja a fejlesztõcég tehát, ha marad a jól bejáratott neveknél.