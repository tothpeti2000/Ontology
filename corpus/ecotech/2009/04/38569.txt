Vevõre talált a könyvelési botrányba fulladt Satyam

[Reuters/HWSW] Egy riválisa vásárolja meg a könyvelési botrányba fulladt indiai Satyam többségi részvénypakettjét, közölték a hét elején a felek. A vevõ a szintén indiai Tech Mahindra outsourcing szolgáltató, mely a British Telecom érdekeltségi körébe tartozik. A tranzakció hírére mindkét cég papírjai erõs emelkedést mutattak. 



A több mint 25 ezer alkalmazottal és 1 milliárd dolláros forgalommal rendelkezõ Tech Mahindra a nála kétszer nagyobb Satyam 51 százalékát igyekszik megszerezni. Ebbõl 31 százalékot újonnan kibocsátott részvények képeznek majd 351 millió dollár értékben, további 20 százalékot nyílt ajánlattal igyekszik megszerezni, amire legfeljebb 225 millió dollárt szán. Ez az ár mintegy 23 százalékos prémiumot jelentett a Satyam papírjainak elõzõ napi zárásához képest. 


A felvásárlással a Tech Mahindra egycsapásra átfogó és nagy erejû outsourcing-szolgáltatóvá lép elõ, csökkenti függõségét a telekommunikációs ipartól, és eredményesebben veheti fel a harcot az olyan nehézsúlyú szereplõkkel, mint a Tata Consultancy Services és az Infosys Technologies. A Satyam mintegy 600 ügyfele közt olyanok találhatóak, mint a General Electric, a Citigroup, a Nissan, a Qantas Airways, vagy a Caterpillar.

Mint arról a HWSW is beszámolt, a Satyam alapítója és az igazgatótanács elnöke, B. Ramalinga Raju egy beismeréssel köszöntötte a keresztény Újévet: több mint 1 milliárd dollár értékben tüntetett fel a cég nemlétezõ készpénzt a cég mérlegén, hogy pozitívabb képet fessen a likviditásról, de a nyereségkimutatásokat és az árbevételt is meghamisították. Ezt követõen Rajut, testvérét, valamint a pénzügyi vezért letartóztatták. A bizalmi válság miatt a Satyam nem folytathatta önállóan, így vevõt keresett annak helyreállítása érdekében, mielõtt az ügyfélvesztések hatására leépül vagy összeomlik a cég.