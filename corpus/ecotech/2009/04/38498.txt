Jó ritmusban nyitott a fogyasztói szegmens felé a BlackBerry okostelefonok gyártója

Jót tett a Research in Motion (RIM) eredményeinek, hogy a cég termékeivel immár nem csak az üzleti élet szereplõit, hanem a fogyasztókat is megpróbálja elérni. A BlackBerry okostelefonokat gyártó vállalat ismét pazar negyedévet zárt, miközben néhány gyártó kivételével az egész iparágat sújtja a recesszió.



A piacra egykor személyhívókkal belépõ kanadai cég a február 28-án zárult negyedik pénzügyi negyedévében 3,46 milliárd dolláros forgalom mellett 518,3 millió dolláros nyereséget tudott felmutatni. A vállalat árbevétele 84 százalékkal nõtt az egy évvel korábbi idõszakhoz viszonyítva, a RIM teljesítette saját, februárban közzétett, 3,3-3,5 milliárd dolláros bevételprognózisát. A vállalat árbevétele a 2009-es üzleti évben elérte a 11 milliárd dollárt.

A cég 7,8 millió okostelefont szállított le a negyedik negyedévben, ezzel együtt 3,9 millió új ügyfelet szerzett saját üzleti szolgáltatásának, a vállalati üzenetkezelõ platformnak így mára nagyjából 25 millió felhasználója van. A RIM a negyedik negyedévben ért el történetének egy jelentõs mérföldkövéhez is: a cég február elején eladta az ötvenmilliomodik BlackBerry okostelefont.


BlackBerry Bold: itthon is sikeres

A RIM reményei szerint a következõ, százmilliós eladási határt lényegesen rövidebb idõ alatt eléri majd, köszönhetõen egyre népszerûbbé váló üzleti megoldásainak, köztük a tavalyi év két sikertermékének, a BlackBerry Boldnak és a Stormnak. A cég korábbi üzleti jelentésébõl kiderült, hogy az új elõfizetõk 60 százaléka már nem vállalati felhasználó hanem magánszemély, vagyis kimondható: a BlackBerryk sikeresek a fogyasztói piacon is.


Jim Balsillie, a cég társelnöke az eredményeket ismertetõ konferenciabeszélgetésen elmondta, hogy a Research in Motion a 2010-es esztendõ során tovább nyit a fogyasztói szegmens felé, ezzel együtt az olcsóbban elõállítható, nagyobb árréssel értékesíthetõ termékektõl további profiterõsödést vár. A stratégiaváltást hatásos marketingeszközökkel is megtámogatja a cég, így például a BlackBerry lesz a U2 rockzenekar nyáron induló világ körüli turnéjának a fõszponzora. Emlékezetes, hogy az ír együttes korábban az Apple-lel ápolt szoros viszonyt.

A cég emellett március végén megnyitotta saját alkalmazás-piacterét, a BlackBerry Application Storefrontot, melyrõl nem csak üzleti, hanem különbözõ multimédiás alkalmazások, tartalmak is elérhetõk. A szoftveráruház elsõdleges célja a BlackBerry felhasználók által gyakran használt alkalmazások rendszerezésén túl, a fejlesztõk ösztönzése, ezzel együtt a platform népszerûsítése.