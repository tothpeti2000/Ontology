Állja a recessziót az Apple, legalábbis egyelõre

Az iPodok és iPhone-ok népszerûségének köszönhetõen a recesszió ellenére javuló eredményeket ért el az Apple. A vállalat forgalma és nyeresége is növekedett, a kilátások azonban óvatosak.



Az elsõ negyedévben 8,7 százalékkal 8,16 milliárd dollárra növekedett az Apple forgalma, a csökkenõ alkatrészáraknak köszönhetõen a cég profitja 15 százalékkal 1,21 milliárd dollárra dagadt. Ennél jobb eredményt eddig csak a karácsonyt is magában foglaló negyedik negyedévekben ért el a vállalat. A bruttó eredményhányad 32,9 százalékról 36,4 százalékra nõtt, a forgalom 46 százaléka már az Egyesült Államokon kívülrõl jött. Az 1,33 dolláros részvényenkénti eredmény messze felülmúlta az elemzõi várakozásokat.

Az év elsõ három hónapja során az Apple 2,22 millió Macintosh-t adott el, 3 százalékkal kevesebbet mint egy évvel korábban -- erõs teljesítmény annak fényében, hogy az IDC és a Gartner szerint a PC-piac az elsõ negyedévben 7-8 százalékkal zsugorodott, ráadásul egy éve debütált a hatalmas sikerû MacBook Air. iPodból 11,01 millió fogyott, ez 3 százalékos növekedésnek felel meg, a legjobban az iPhone teljesített, ebbõl 3,79 millió fogyott, több mint kétszer annyi mint a tavalyi elsõ negyedévben. Ennek oka elsõsorban az, a 2008-ban megjelent iPhone 3G-t világszerte elkezdték forgalmazni, jelenleg 81 országban kapható, míg elõdjét csak néhány országban árulták.

Az elemzõk részére rendezett konferenciahíváson szóba kerültek az Apple netbookpiaci tervei is. Tim Cook operatív igazgató, aki Jobs betegszabadsága idején vezeti a céget, elmondta, a ma kapható netbookok "zsúfolt billentyûzettel, szörnyû szoftverrel, szemét hardverrel, naguon kicsi kijelzõvel" rendelkeznek, ez a kategória nem az, amihez az Apple szívesen adná a nevét. Szerinte azok, akiknek kis méretû, internetezésre alkalmas eszközre van szükségük, vegyenek iPod touchot vagy iPhone-t, ugyanakkor közölte, amennyiben az Apple elõ tud rukkolni egy innovatív termékkel, meg fogja tenni.

Tajvani hírforrások szerint már küszöbön áll az Apple netbook megjelenése, a pletykák 10 hüvelykes érintõkijelzõs eszközrõl szólnak, ami az õsszel kerülhet piacra. Üzletpolitikájának megfelelõen az Apple minden bizonnyal a szegmensben megszokotthoz képest prémium árat kér majd netbookjáért, amit leginkább az érintõképernyõvel lehetõvé váló funkciókkal indokolhat majd.


 A jelenleg is zajló negyedévre meglehetõsen óvatos elõrejelzést tett közzé a vállalat: a bevételt 7,7 és 7,9 milliárd dollár közé várja az Apple, a részvényenkénti eredményt pedig 95 cent és 1 dollár közé. Tavaly ilyenkor a vállalat 7,46 milliárdos forgalom mellett részvényenként 1,19 dolláros profitot tudott kipréselni.