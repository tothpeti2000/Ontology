A válság sem állíthatja meg a Google-t

A válság kellõs közepén is megállíthatatlan a Google. A világ vezetõ keresõjét ugyan erõteljesen lefékezte a gazdaság hanyatlása, de növekedését nem tudta megállítani, a vállalat nemcsak árbevételét, de nyereségét is növelte az év elsõ három hónapja során. A cég papírjainak árfolyama a számok láttán azonnal megugrott a tõzsdén kívüli kereskedésben, a lelkesedés azonban fél órán sem tartott ki, a konferenciahívás alatt elhangzott pesszimista kilátások hatására ugyanis azonnal megindult a korrekció.



Nem immunis, de ellenálló

Az év elsõ három hónapja során 5,5 milliárd dolláros bruttó árbevételt ért el a Google, ami 6 százalékkal múlja felül az egy évvel korábbit, de 3 százalékkal kevesebb a negyedik negyedévesnél -- a cég története során ez az elsõ csökkenés, szezonálisan azonban normális. A hirdetési partnereknek  az AdSense programon keresztül átadott forgalom 1,44 milliárdot tett ki, vagyis a teljes árbevétel 27 százalékára rúgott, ami csökkenõ arány. 

Ezt a Google Networkhöz tartozó partneroldalakról származó reklámbevétel arányának csökkenése magyarázza,  az innen befolyó forgalom éves szinten ugyanis 3 százalékkal olvadt, miközben a Google saját oldalain által generált bevételek több mint 8 százalékkal nõttek, és a teljes árbevétel 67 százalékát tették ki. Egy év alatt 17 százalékkal növekedett a fizetõs átkattintások száma, ami az aktivitás erõteljes növekedését és egyúttal a hirdetõk egy kattintásra jutó költségeinek csökkenését jelzi. 


"A recesszió mélységének tükrében a  Google jó negyedévet tudhat maga mögött [...] Az eredmények nyomatékosítják üzleti modellünk ellenállóképességét és a web folytatólagos potenciálját is, ahogyan a felhasználók és hirdetõk az online felé váltanak" -- kommentálta az eredményeket Eric Schmidt elnök-vezérigazgató, majd hozzátette, továbbra is a jövõbeni növekedés serkentésére koncentrálnak, így a válság miatt nem csökkentik az olyan befektetéseiket, mint például az Android. A vállalat az AdWords-eszközök megújítását is tervezi, aminek célja az átkattintási arányok fokozása. Ennek egyik eszköze az automatikus helyesírás-ellenõrzõ lesz. 

A költségek kordában tartásával a mûködési nyereség közel 22 százalékkal ugrott meg 2008 elsõ három hónapjához viszonyítva, egy olyan idõszakban, mikor a legtöbb vállalat súlyos nyereségességbeli visszaeséssel küzd. A kisebb kamatjövedelem és egyéb jövedelmi források elapadásával, valamint a magasabb adótartalom miatt az adózott profit ennél kisebb mértékben, 8,9 százalékkal emelkedett. A Google 2,25 milliárd dollár friss készpénzt termelt három hónap alatt, a tõkeberuházásokat és pénzügyi mûveleteket követõen pedig 1,77 milliárd szabad cash-flow-val zárta a negyedévet, melynek végére így több mint 10,4 milliárd dollár készpénzzel, és további 7,4 milliárdnyi likvid értékpapírral rendelkezett.

A válság súlyos, de a stratégiát segíti

A remek teljesítmény ugyanakkor nem teszi semmissé a tényt, hogy a Google története során elsõként nem tudott negyedéves növekedést produkálni, és a gazdasági környezet állapota az elmúlt hetek pozitív kicsengésû jelentései és a tõzsde erõsödése ellenére továbbra is aggasztó. Az IDC becslése szerint az elsõ negyedévben valószínûleg csökkentek az online hirdetési bevételek az Egyesült Államokban, amire a dotkom-válság óta nem volt példa.

 "Alapvetõen továbbra is felderítetlen terepen vagyunk. A gazdasági helyzet nehéz, és ezt a Google is megérzi" -- fogalmazott Schmidt. A Google keresõjében is látja a recessziót, drámai mértékben emelkednek az olyan kulcsszavakkal indított keresések, mint az árverezés, csõd és munkanélküliség. A következõ negyedéveket szezonális lassulás fogja jellemezni, prognosztizálta Schmidt, ami sok jót szintén nem jelez elõre -- a Google hivatalos elõrejelzést nem tesz közzé.

Bár a hirdetõk csökkentik licitjeiket az AdWords rendszerben, hogy jobban megfogják pénzük megtérülését, annak jelei is mutatkoznaki, hogy a válság felgyorsítja az online költések felé történõ átsúlyozódást, és új szokásokat éget be a piacba. A Google úgy látja, hogy a nagyvállalatoknál tapasztalt költségstoppal ellentétben a KKV-k értékesítésük közvetlen serkentése, direkt ügyfélszerzés és eladás érdekében folytatják hirdetési költekezéseiket. "Úgy érezzük, a Google jó helyzetben várja fellendülés kezdetét".