Hozta a várt eredményeket a HP, de semmi többet

Enyhén csökkent a HP forgalma a július 31-én véget ért harmadik pénzügyi negyedévben, az EDS-sel megerõsödött szolgáltatási üzletágat leszámítva minden divízió 20 százalék körüli bevételcsökkenéssel kellett szembenézzen. A vállalat ugyanakkor bizakodó, Mark Hurd elnök-vezérigazgató szerint az informatikai piac elérte a mélypontot.
A harmadik negyedévben 2 százalékkal csökkent a HP forgalma éves összehasonlításban, ami a recesszió sújtotta piacon kiváló eredménynek tûnik, azonban az összehasonlítás sántít, ugyanis az elmúlt év alatt a HP beolvasztotta a világ második legnagyobb informatikai szolgáltatóját, az EDS-t, amely most már a HP-t erõsíti. A 27,5 milliárd dolláros bevételhez a tavalyinál 19 százalékkal alacsonyabb, mindössze 1,6 milliárd dolláros nettó eredmény társult.
Az Egyesült Államokban 8 százalékkal tudta növelni bevételét a HP, ez elsõsorban az EDS felvásárlásának köszönhetõ, Európában és a Közel-Keleten (EMEA) azonban 12 százalékkal apadt a forgalom. Az árfolyamváltozás erõteljesen torzít, ezt kiszûrve Amerikában 11 százalékos növekedést, az EMEA régióban 2 százalékos csökkenést ért el a HP. Cathie Lesjak pénzügyi vezetõ szerint az Egyesült Államokban és a Távol-Keleten már stabilizálódott a piac, de Európában és a Közel-Keleten továbbra is "rendkívül kemény" a helyzet.
A HP eredményei megfeleltek az elemzõi várakozásoknak, a cég részvényárfolyama a pénzügyi mutatók bejelentése után mégis 2 százalékkal csökkent, elemzõk szerint azért, mert a piac titokban jobb eredményekre számított.
Csak a szolgáltatási részleg teljesített jól
A szolgáltatási üzletág közel megduplázta forgalmát az EDS felvásárlásának köszönhetõen, az üzemi eredmény pedig két és félszeresére, 1,3 milliárd dollárra ugrott. Egy éve a divízió forgalmának kevesebb mint 13 százaléka volt az üzemi eredmény, most több mint 15 százaléka, vagyis az EDS erõteljesen hozzájárul a cég nyereségtermelõ képességéhez. A cég tájékoztatása szerint az integráció gyorsabban halad a vártnál.
A HP Servicest leszámítva minden üzletág nagyot bukott a harmadik negyedévben. A legnagyobb vesztes most is a nagyvállalati hardverrészleg, ahol az eladások 23 százalékkal csökkentek éves összehasonlításban. A tárolóeszközök forgalma 21 százalékkal, az x86-os szervereké szintén 21 százalékkal, az üzleti kritikus szervereké 30 százalékkal, a blade-eké 14 százalékkal csökkent. Az üzemi eredményhányad a tavalyi 11,5 százalékról 9,7 százalékra esett vissza. Örömhír, hogy a Nehalem-alapú Xeonra épülõ ProLiant G6 platform megjelenésének köszönhetõen az elõzõ negyedévhez képest 14 százalékkal nõtt. A szoftverrészleg forgalma is csökkent, 22 százalékal. A divízió üzemi eredményhányada 18 százalék fölé emelkedett.

A PC-gyártó divíziót elnyomta az árak csökkenése, hiába tudott 2 százalékkal több gépet szállítani mint tavaly, bevétele 18 százalékkal apadt. A noteszgépek forgalma 10 százalékkal, az asztali gépeké 26 százalékkal csökkent, ahogy a vevõk az olcsóbb konfigurációk felé fordultak. A HP 19 százalékkal több notebookot adott el, a desktopok szállításai azonban 13 százalékkal csökkentek. A Personal Systems Group üzemi eredményhányada az 5 százalékot sem érte el.
A nyomtatási és képalkotási részleg is gyatrán teljesített, a divízió forgalma 20 százalékkal csökkent. Az üzleti nyomtatók eladásából származó bevétel több mint harmadával esett, a fogyasztói termékeké 21 százalékkal apadt, a kellékanyagok értékesítése 13 százalékkal csökkent. A negyedév során a HP 23 százalékkal kevesebb nyomtatót adott el mint tavaly ugyanekkor, a vállalati berendezések terén 42 százalékos, az otthoni készülékek esetén 16 százalékos volt a visszaesés. Az Imaging and Printing Group üzemi eredményhányada 14,8 százalékról 17 százalékra emelkedett.	     
                  
                  
                  
                   