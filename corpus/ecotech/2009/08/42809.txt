Megbukott a Pannon tartalomszolgáltatásból

Szeptember 30-án teljesen megszûnik a Pannon által tavaly nyáron életre hívott Infosarok portál, illetve a hozzá kapcsolódó híroldal, a Hírsarok is. Ugyan még egy hónap van a bezárásig, de a Hírsarok már most is érezhetõen lassul a tartalmak megjelentetése terén. A szájtok bezárásával az  dolgozók mindegyike is új állás után nézhet, s az üzemeltetésre létrehozott Step Ahead Kft-t is felszámolják.
A Pannon szerint a nem megfelelõ idõpont és környezet okolható azért, hogy a projekt ilyen hamar kilehelte lelkét. A gazdasági válságot okolni viszont talán túlzás egy olyan médiatermék esetén, mely már megszületésekor is több éves lemaradásban volt a piachoz képest, technológiailag és szerkezetileg egyaránt. Öt-hatv évvel ezelõtt még elképzelhetõ lett volna, hogy egy viszonylag nagy befektetéssel indított, nem független médium megkapaszkodjon a palettán. Sõt, a mai online média egyik vezetõ szereplõje, az [origo] is éppen ezt tette több mint 10 éve.
Ezzel szemben egy szakmailag, tartalmilag és megjelenésében is kifogásolható médium ma már nem képes jelentõs közönséget megkötni, s ezzel együtt a hirdetési bevételekre is esélytelenül pályázik. A nagy szereplõk mellett leginkább garázsprojektek esetén képzelhetõ el a túlélés, a mai online médiapiacra való belépés már legalább olyan nehéz, mint bármilyen más sikeres médiumot fejleszteni. A százmilliós nagyságrendû befektetés már nem számít óriás összegnek, de egy tartalomszolgáltatásban tapasztalatlan telekommunikációs szereplõ számára kidobott pénznek tûnik.

Kezdetben a Hírsarok koncepciója az volt, hogy többségében saját tartalom jelenik meg, kiegészülve az úgynevezett "civil újságírással", a  tematikus cikkeket pedig külsõ szaklapoktól szerezték volna be. Ez a terv késõbb MTI és egyéb hírügynökségi hírfeldolgozássá degradálódott, ami ma már nem képvisel értéket a hazai médiapiacon, s ezt valószínûleg jól tükrözték a látogatottsági adatok, melyeket a szolgáltató nem osztott meg a HWSW szerkesztõségével.
A válságos idõkre hivatkozva a Pannon úgy nyilatkozik, hogy a tartalomszolgáltatást elvetve még jobban koncentrál az eredeti tevékenységére, s a telekommunikációs piacon igyekszik erõsíteni a pozícióit. Illetve kiemeli azt, hogy ez a döntés nem érinti az adatkommunikáció és mobilinternet terjedése, fejlesztése tekintetében vállalt elkötelezettségeit.	     
                  
                  
                  
                   