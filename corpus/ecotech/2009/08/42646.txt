Már 4 milliárd mobiltelefon-felhasználó van a világon

A BITKOM a European Information Technology Observatory (EITO) adatai alapján úgy kalkulál, hogy idén év végére 4,4 milliárdan használnak majd mobilkészüléket világszerte, ami mintegy 500 millióval haladja meg a tavalyi 3,9 milliárdra becsült számot. Ez alapján szinte bizonyos, hogy amennyiben a becslések hozzávetõlegesen pontosak, a felhasználók száma mára meghaladja a lélektani 4 milliárdos küszöböt. Az 5 milliárdos határ két év távolságon belülre került, a prognózis szerint jövõre a mobilfelhasználók száma eléri a 4,8 milliárdot.

A globálisan 12 százalékos növekedést természetesen elsõsorban a fejlõdõ országok adják össze, melyek népességhez viszonyított penetrációja viszonylag alacsony még. A legnagyobb húzóerõt jelenleg India képviseli, ahol becslések szerint idén várhatóan 110 millióval, vagyis 32 százalékkal 457 millióra növekszik a felhasználók száma. A legnagyobb piac Kína, itt a 12 százalékos növekedés is 73 milliós bõvülést takar, így év végére 684 millióan mobilozhatnak a világ legnépesebb országában -- többen, mint egész Európában.
Ebbõl a szempontból Kelet-Közép Európa az iparosodott nemzetekhez tartozik, a mobilpenetráció hazánkban és a régióban 100 százalék feletti. Az EU-ban a felhasználók száma már nehezen növelhetõ tovább, az összes kapcsolatok száma mintegy 4 százalékkal növekszik idén, és eléri a 641 milliót. A piac dinamikáját nem a mennyiség, hanem a minõség adja már inkább: a 3G-s hálózatokra kapcsolódók száma 36 százalékkal 172 millióra duzzad idén, miközben a GSM visszaszorulóban. Az elõrejelzések szerint az EU-ban mobil adatszolgáltatásokra fordított kiadások idén 10 százalékkal 33 milliárd euróra növekednek.	     
                  
                  
                  
                   