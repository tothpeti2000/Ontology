Kevesebb mint harmadára csökkent a PlayStation 3 gyártási költsége

"A költségcsökkentés a PS3 megjelenése óta igencsak jelentõs, és a terveknek megfelelõ" -- fogalmazott a Sony negyedéves pénzügyi jelentésével kapcsolatban a külföldi befektetõknek tartott konferenciahíváson Oneda Nobuyuki, a vállalat pénzügyi vezérigazgatója. Oneda eleinte nem akarta elárulni, milyen arányú ez a csökkentés, és mennyibe kerül egy PS3 elõállítása, ugyanakkor az ismételt kérdésre elárulta, hogy "nagyjából 70 százalék".
Mennyi az annyi
Mit jelent ez a 70 százalék? Az iSuppli és más elemzõk becslései szerint megjelenésekor a PlayStation 3 legyártása darabonként 800 dollárnál is többe került, az iSuppli becslése szerint 840 dollárba -- csomagolás, szállítás és egyéb költségek nélkül. Ennek 30 százaléka nagyjából 250 dollár lenne. Oneda azonban valószínûleg jenben kalkulálva adta meg a számot, hiszen a Sony elszámolásának alapja és költségbázisának nagy része is jenben van. A jen mintegy 20 százalékkal vált erõsebbé a dollárral szemben a PS3 gyártásának megkezdése óta, vagyis dollárban számolva ennyivel drágult -- mindez azt jelenti, hogy a 250 dollárból körülbelül 300 dollár lett, ami 210 eurónak felel meg.
Ez jóval alacsonyabb, mint az iSuppli tavaly októberben elkészített új költségelemzésében megadott 449 dollár, így vélhetõen Oneda már a következõ hardverrevízió költségeirõl nyilatkozott, mely a pletykák szerint egy fizikai kivitelezésében teljesen áttervezett, kisebb és könnyebb PS3-at takar. Ezt leginkább a Cell és RSX processzorok miniatürizációja teszi lehetõvé a 45 nanométeres csíkszélességû eljárásra történõ migrálással: a Cell harmadával kisebb, fogyasztása pedig 40 százalékkal esett vissza az IBM által a tavalyi ISSCC chiptervezõ konferencián prezentáltak alapján. A PS3 egy másik jelentõs költségtényezõje a Blu-ray meghajtó, melynek elõállítási költsége szintén rohamosan csökken, bár még mindig a DVD-meghajtók mintegy három-négyszeresébe kerül, ami akár 30-50 dollár plusz költséget jelenthet -- a konzol árát figyelembe véve ez még mindig rengeteg.

Gran Turismo 5, szeptember
Az Oneda által megadott 70 százalékból tippelhetõ költség jóval alacsonyabb, mint a konzol ajánlott 400 dolláros, valamint 350 eurós ajánlott kiskereskedelmi ára, ugyanakkor ez csak a rendszerhardver legyártásának költségeit tartalmazza, a kontrollerét, csomagolásét, szállításét nem, ahogyan a disztribútorok és boltok árréseit, valamint az ÁFA-t sem. Ezek a tételek az értékesítés helyétõl függõen nagyjából további 30-50 százalékkal emelik meg a végfelhasználói árat -- az amerikai piacra ez 400 dollárt, az európaira a magasabb ÁFA-kulcsok miatt 300-310 eurót jelenthet -- pontos összegek ismerete nélkül azonban mindez csak durva becslés.
Hamarosan kiderül
Mindez azt jelenti, hogy a Sony nagyjából mostanra érte el, hogy a PS3 gyártása és értékesítése nullszaldóssá válhasson az Egyesült Államokban, és akár nyereséges is lehet Európában, az euró relatív erõssége miatt. A Sony kétségtelenül egy jelentõsebb, legalább 50 egységnyi árcsökkentésre készül (350 dollár és 300 euró), az Xbox 360-nal szembeni küzdelem azonban ennél nagyobb vágást is indokolttá tesz -- kérdés, hogyan néznek ki a pontos számok, és pénzügyileg mekkora a cég mozgástere.

Tekintve, hogy valószínûleg legalább további egy éven át fix maradna az ár, miközben a gyártási költségeket tovább lehet lefelé szorítani, a Sony valószínûleg kezdeti veszteségeket is bevállal, így elképzelhetõ ennél nagyobb csökkentés is. A Sony az erõviszonyok figyelembe vételével akár úgy is dönthet, hogy az Európában realizált nyereségbõl finanszírozza az amerikai árháborút, vagyis a tengerentúlon akár 300 dollárig lemerészkedhet, miközben Európában megáll 300 euró környékén -- úgy tûnik, nemsokára kiderül.
A szeptemberi árcsökkentést erõsíti mindenesetre az is, hogy Michael Pachter, a Wedbush Morgan mérvadó játékipari elemzõje szerint a Sony legkésõbb október elsejéig árat csökkent, valamint a kultikus, PS3-exkluzív Gran Turismo autóversenyzõs játéksorozat következõ, ötödik részére is szeptemberi megjelenéssel lehet elõrendelést felvenni -- a Sony minden bizonnyal még a várhatóan több százezer vagy akár több millió konzol eladását stimuláló játék megjelenése elõtt akarja végrehajtani az árcsökkentést, és az olcsóbb modelleket a polcokon tudni, különben a Sony által kiadott játék csak saját veszteségeit mélyítené.	     
                  
                  
                  
                   