A gyártás kiszervezésével spórolt a Dell

A Dell bevétele 22 százalékkal 12,7 milliárd dollárra esett a második negyedévben, nettó eredménye pedig 23 százalékkal 472 millió dollárra apadt. A korábban meghozott takarékoskodási intézkedéseknek és fõleg a gyártás fokozatos kiszervezésének köszönhetõen a vállalat 18,7 százalékos bruttó eredményhányadot tudott elérni, ami felülmúlta az elemzõi várakozásokat. A mûködési költségek 14 százalékkal csökkentek egy év alatt. A piac elégedett volt a Dell teljesítményével, az eredmények bejelentése után a cég részvényeinek árfolyama közel 7 százalékkal erõsödött.
Stabilizálódik a kereslet
Nem csak saját mûködésérõl, a piacról is szolgált jó hírekkel a Dell: az elsõ negyedévhez képest 10 százalékkal nõtt az eladott termékek száma, a vállalat vezetõi szerint a kereslet alakulása a válság utáni sokk után kezd visszatérni a szokásos szezonális trendekhez."Továbbra is nagyon nehezek a körülmények, de a kereslet stabilizálódik" - mondta az elemzõk számára rendezett konferenciahíváson Brian Gladden pénzügyi vezér. "A második félévben némi fellendülésre is van kilátás."

A világ egykori legnagyobb PC-gyártója, amely már az Acerrel harcol a második hely megtartásáért, a számítógép-eladások javulását várja a Windows 7 õszi megjelenésétõl, de a vállalati szektorban 2010 elõtt aligha lesz érezhetõ hatása az új operációs rendszernek. "A még használatban levõ régi hardverek száma sosem volt ennél nagyobb" - mondta Michael Dell. "A következõ évben nagy frissítési hullám lesz. Nem az elsõ vagy a második hónapban zajlik majd le az egész, hanem az év során."
Kiszervezés
Nyereségességének növekedését a gyártás további kiszervezésétõl várja a Dell. Amint az ismert, a cég a nagy gyártók közül egyetlenként rendelkezik saját összeszerelõ üzemekkel, amely a direkt értékesítési modell sikerének alapja volt. Az évtized közepéig a Dellnél gyakorlatilag minden egyes PC egyedileg konfigurált, rendelésre készített darab volt. A vállalati vevõkre koncentráló Dell ugyanakkor rádöbbent, a fogyasztókat indirekt csatornákon keresztül jobban el lehet érni, ezért a cég világszerte megjelent a nagy kereskedelmi láncok üzleteiben. A saját összeszerelés azonban túl drága volt ahhoz, hogy a Dell eredményesen versenyezhessen a vevõkért az üzletekben, ahol a méretgazdaságosság a legfõbb szempont. A cég termékeinek ma már 40 százaléka szerzõdéses gyártóknál készül.