A Sims 3-nak és a Wii-nek köszönheti vártnál jobb eredményeit az EA

Sims és Wii
A június elején bemutatott Sims 3 még elõdjénél, a Sims 2-nél is jóval sikeresebben rajtolt és már a nyitóhétvégén 1,4 millió példányt adtak el belõle, a negyedév végéig pedig összesen 3,7 millió darab fogyott. A Wii Sports Active-ból 1,8 millió darabot tudott értékesíteni az EA, a Fight Night Round 4-bõl 1,7 millió ment el. Az EA egymilliónál több példányban eladott játékai közé a PGA Tour 10, a Godfather 2 és a Harry Potter: Half Blood Prince kerültek még be. A vállalat -- a Wii Sports Active -- kivételével tehát továbbra is meglevõ franchise-okra, folytatásokra alapoz, mert ezek hoznak biztos bevételt.
A cég nagy lehetõségeket lát a Nintendo Wii-ben, ezen a platformon máris a legnagyobb "third party" kiadóvá vált, vagyis a Nintendo mögött a második legtöbb játékot az EA értékesíti. A konzol nem csak azért vonzó, mert már több mint 50 millió példányt adtak el belõle, hanem mert a hardvere viszonylag egyszerû, olcsón és gyorsab lehet rá fejleszteni, így a kockázat is kisebb. A most lezárt negyedévben az EA Wii-játékokból származó forgalma a tavalyi duplájára nõtt, a szegmensben elért részesedése pedig az Egyesült Államokban 20 százalék fölé jutott, vagyis minden ötödik eladott Wii-játék az EA terméke volt.

A vállalat az utóbbi idõben a szakmai és felhasználói kritikákra válaszul nagy hangsúlyt fektetett a játékok minõségének javítására. A pénzügyi eredmények kapcsán a cég kiemelte, hogy a negyedév során öt olyan játékot is piacra dobott, amelyek a több szaklap pontszámát átlagoló Metacritic oldalon 80 pont fölé jutottak, arról azonban már nem beszél a cég, hogy ezek közül a legjobb sem érte el a 90 pontot a 100-as skálán. A Fight Night Round 4 röviddel bemutatkozásakor 89 pontos értékelésen állt a Metacriticen.
A most zárt elsõ pénzügyi negyedévben az Electronic Arts  általánosan elfogadott számviteli alapelvek (GAAP) szerinti forgalma 644 millió dollár volt, ez éves szinten 20 százalékos csökkenésnek felel meg, azonban ezt az online játékokból befolyó bevétel elhatárolásának köszönhetõ. Ezt figyelmen kívül hagyva a forgalom 819 millió dollárt tett ki, ez 34 százalékos növekedést jelent. Ugyanilyen alapon a nettó veszteség 6 millió dollár volt csupán, szemben a tavalyi 135 millióval. Eric Brown pénzügyi vezetõ szerint az EA ezzel túlteljesítette saját várakozásait. A korábban megkezdett költségcsökkentési és átalakítás lépések a tervezett ütemben haladnak és hamarosan lezárulnak. Amint arról a HWSW is beszámolt, az EA több mint ezer dolgozójától vált meg és tucatnyi létesítményét bezárta.
Erõs hajrá az év végén, egy nem túl erõs piacon
Az év második felére az EA kilátásai erõsek, nem csak azért mert jön a videojátékok piacán az éves forgalom közel felét adó karácsonyi szezon, hanem mert a cég néhány régóta várt nagy dobást is tartogat. Ezek közé tartoznak a sportjátékok folytatásai (Madden NFL, FIFA, NHL, NBA), a Rock Band sorozat Beatles-dalokat tartalmazó része, illetve a Need for Speed következõ epizódja, a Shift. Az Undercover csúfos bukását követõen a vállalat most nagyon fogadkozik és ígéri, a Shifttel feledtetni tudja az elõd kritikán aluli minõségét, az Undercover a játéklapoktól ugyanis mindössze 50-60 százalék körüli pontszámokat kapott, ami a Need for Speed sorozat történetében az eddigi mélypont.
A globális játékpiaci elõrejelzések azonban nem túl biztatóak, az év elsõ felében Európában és az Egyesült Államokban is látványosan visszaesett a dobozos videojátékok kiskereskedelmi forgalma és a második félévben várható növekedés is csupán arra lesz majd elég, hogy éves szinten stagnáljon a forgalom. Az EA szerint azonban összességében nõ az ipar, ami fõleg az elõfizetéses online játékoknak valamint a digitális terjesztésnek (pl. Steam) köszönhetõ.	     
                  
                  
                  
                   