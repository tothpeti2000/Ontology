A Vatera tulajdonosának kezében az árukeresõ.hu

A Vatera tavalyi bekebelezése után az árukeresõben is többségi tulajdont szerzett a dél-afrikai Naspers. A megállapodás értelmében az Árukeresõ a Naspers közép-európai Allegro érdekeltségébe olvad be, de megtartja saját nevét, arculatát. A Naspers az Árukeresõ.hu 75 százalékos részesedését vásárolta meg.
A 2004-ben alakult Árukeresõ az egyik legnépszerûbb árösszehasonlító oldal, amely az elmúlt évek során az országhatáron túl is sikeresen terjeszkedett, ma már Magyarországon kívül Romániában, Bulgáriában, Törökországban, Csehországban és Portugáliában is elérhetõ a cég tulajdonában levõ árösszehasonlító oldal. Az árukeresõ a regisztrált webshopok kínálatában keresi meg a legolcsóbb termékeket, a felhasználók pedig tapasztalataik alapján segíthetik egymást az árucikkek kiválasztásában. A hat országban az oldalcsoport látogatottsága eléri a havi 3,5 millió felhasználót, a cég tavalyi bevétele pedig meghaladta a 140 millió forintot.

A lengyel eredetû, de ma már jelentõs regionális jelenléttel bíró Allegrót még 2000-ben vásárolta meg a brit Tradus, amelyet 2008-ban vásárolt fel a dél-afrikai Naspers. Az Allegro a kelet-európai régióban szinte egyeduralkodóként terjeszkedett az online aukciós szolgáltatási piacon: az évek során a lengyel mellé cseh, szlovák, orosz, ukrán, bulgár aukciós oldalakat és árösszehasonlító rendszereket gyûjtött. Az Allegro csoport része a TeszVesz is, amelybõl a Naspers tavaly, nem sokkal a Vetare megszerzése után kivásárolta a Sanomát, így a vállalat a hazai aukciós piacon lényegében egyeduralkodóvá vált.
"Az Allegro nemzetközi tapasztalata és tõkeerõs háttere garanciát jelentenek az Árukeresõ további fejlesztésére. Jelenleg is folynak tárgyalások arról, hogy a szomszédos országokban már bizonyított, jól mûködõ megoldások közül melyiket honosítsuk meg itthon is" -- mondta Leskó Norbert, az árukeresõ.hu Kft. ügyvezetõje. A HWSW egyébként már a Vatera eladása kapcsán is megírta, a Naspers érdeklõdik az árukeresõ iránt is, az ügyletet azonban csak most kötötték meg a felek.	     
                  
                  
                  
                   