Közel harmadával nõtt az okostelefonok piaca

Nokia, RIM, Apple, HTC
A neves piackutató friss elemzése szerint az április elejétõl június végéig tartó idõszakban világszerte 286 millió mobiltelefont értékesítettek a gyártók, ezek közül 40,9 millió esett az okostelefonok kategóriájába. Míg a teljes mobilpiac 6 százalékkal esett, az okostelefonok forgalma 27 százalékkal erõsödött. Nem csoda hogy a gyártók egyre nagyobb figyelmet szentelnek ennek a kategóriának, hiszen az okostelefonok a mobilpiac "jolly jokerei": ezek produkálják a legnagyobb növekedést és a legtöbb nyereséget is hozzák egyben.
Az okostelefonok szegmensét továbbra is a Nokia vezeti, a finn cég 18 milliónál is több készüléket szállított a második negyedévben, amivel 45 százalékos részesedést szerzett. Egy évvel korábban a vállalat még 47 százalék felett állt. A gyártók rangsorában második a Research In Motion, a kanadai cég 18,7 százalékos részesedést kaparintott meg. A bronzérmes az Apple, amely az iPhone 3G-t tavaly õsszel világszerte elkezdte forgalmazni, ennek köszönhetõen részesedése egy év alatt 2,8 százalékról 13,3 százalékra emelkedett és megelõzte a HTC-t. A jelentésbõl kiderül, hogy a régóta várt  Pre egyelõre nem tudta jelentõs szereplõvé tenni a Palmot, a készülékbõl alig több mint 200 ezer fogyott, bár az is igaz, hogy egyelõre csak az Egyesült Államokban árusítják.
Még mindig vezet a Symbian
Az okostelefon operációs rendszerek között egyértelmûen a Symbiané a vezetõ szerep, a Nokia által preferált szoftver részesedése 51 százalék volt a második negyedévben a Gartner szerint, de ez látványos visszaesés az egy évvel korábbi 57 százalékhoz képest. Ennek oka elsõsorban az, hogy a Nokián kívül lényegében az összes gyártó elhagyta a Symbiant. A Blackberry OS és az Apple Mac OS részesedése egyaránt nõtt, a Microsofté eközben visszaesett, mindössze 9 százalékra.

A Microsoft legnagyobb partnerei, a HTC és a Samsung saját fejlesztésekkel igyekeznek naprakészen tartani a Windows Mobile 6.1 operációs rendszer felületét, amely mára egyértelmûen elavultnak számít a versenytársakkal szemben. A Gartner adatai szerint az Android csupán 2 százalékos részesedést tudott szerezni, ami nem rossz eredmény annak fényében hogy milyen kevés androidos készülék volt kapható a második negyedévben.
Az okostelefonok vásárlói továbbra is nagyméretû érintõképernyõket, jól használható felhasználói interfészt és jól mûködõ alkalmazás- és tartalomterjesztési környezetet várnak el a telefonoktól. Carolina Milanesi, a Gartner elemzõje szerint a második félév során erõsödhet a verseny a piacon, ahogy egyre több mobilszolgáltató vesz fel a kínálatába netbookokat vagy akár e-könyvolvasókat annak érdekében, hogy serkentse a mobil szélessáv használatát. Ezeknek a kedvezményes árusítása ugyanakkor az okostelefon-eladások támogatásától veheti el a büdzsét, így a gyártóknak engedniük kell az árakból. Ez végeredményben azt jelenti, hogy a kártyafüggetlenül megvásárolható készülékek árai csökkenni fognak.