Megtört a jég, az AMD teret nyert a grafikus piacon

A JPR legutóbbi kutatása szerint a PC-s grafikus bõvítõkártyák piaca 16,81 millió darabot tett ki a második negyedév során. Ez 15 százalékkal múlja alul a tavalyi 19,8 milliót, ugyanakkor már halványan felülmúlja az elsõ negyedévest, pedig a második negyedév hagyományosan a leggyengébb a piacon - ez a környezet javulásának egyértelmû jele.
A piackutató ugyanakkor megjegyzi, hogy ezt nagyrészt a tavalyi sokkot követõen beragadt készletek kifogyása magyarázza, és kevésbé a kereslet valódi alakulása. Igaz, az alacsony készletszintek miatt most már a valódi kereslet látszik inkább, sõt annál valamivel nagyobb is lehet a grafikus kártyák szállításainak mennyisége - a JPR a gyártóknál mér, nem a végfelhasználói értékesítésben.

A jelentésbõl kiderül az is, hogy a válság hatására sokkal árérzékenyebbé váltak a vevõk, így a visszaesés leginkább a drágább kártyákat érinti. Ezekbõl jóval kevesebb fogy, miközben arányaiban megnõtt az érdeklõdés az olcsóbb modellek irányában, aminek köszönhetõen azok összességében már növekedni is tudtak.
A bõvítõkártyák piacát természetesen az AMD és az NVIDIA uralja, melyek az elmúlt több mint egy év eseménydús termékbejelentései ellenére állóháborúba kerültek, és a piacrészesedések egészen mostanáig nem igen mozdultak. Az AMD hiába dobta piacra RV770 alapú ATI Radeon HD 4000-es generációját, mely sokkal hatékonyabb felépítésû a rivális termékeinél, az NVIDIA inkább agresszíven árat csökkentett, semmint területet adjon fel. Most azonban kissé megtört a jég, az árháború megállt, így az AMD egy negyedév alatt 4 ponttal 35 százalékra növelte részesedését, ezzel párhuzamosan pedig 64 százalékra szorult vissza az NVIDIA.
 	     
                  
                  
                  
                   