Lerázza magáról a válságot az Acer

A tajvani Acer, a világ harmadik legnagyobb PC-márkája, a második negyedév során 34,2 százalékkal több számítógépet értékesített, mint egy évvel korábban. A Gartner szerint a piac egésze 5, az IDC szerint 3 százalékkal zsugorodott eközben, vagyis az Acer rohamosan nyer teret a válság közepette is, és statisztikai hibahatáron belül került a Dellel a második pozícióért folytatott küzdelemben. Az Acer már a világ második legnagyobb notebookszállítója, miután 48,1 százalékkal ugrottak meg szállításai a szegmensben. Várakozások szerint a vállalat a harmadik negyedévben megközelíti a HP-t is, és esélye nyílik rá, hogy akár már idén átvegye a vezetõ szerepet.
A riválisokra nézve kíméletlen ütemû növekedés ellenére az Acer forgalma 5 százalékkal csökkent, ami az átlagos eladási árak durva visszaesésére utal - tajvani dollárban számolva átlagosan 30 százalékkal kevesebb folyt be eladott PC-nként .A Gartner és az IDC szerint is az olcsóbb konfigurációkra mutatkozik erõsebb kereslet, amit a netbookok sikerei is mutatnak. Az Acer nem kommentálta a pénzügyi eredményeket. Elemzõk szerint a cég teljesítménye több mint kielégítõ, fõleg, ha sokkal jobban szenvedõ riválisaihoz hasonlítjuk, és az Acer erõs pozícióban van az évvégi hajrához, melyet idén a Windows 7 megjelenése is tovább fût.

A válság megkavarta a devizaárfolyamokat is, az Acer azonban nem tette közzé eladásainak földrajzi bontását, így csak becsülni lehet, hogy összességében a tajvani dollár euróval szembeni átmeneti megerõsödése mintegy 6 százalékkal csökkentette az Acer Európából származó bevételeinek értékét. A kínai jüannal és amerikai dollárral szemben gyengült a tajvani dollár, így ezek némileg ellensúlyozhatták az euró gyengeségét, Európa azonban az Acer legnagyobb piaca, a legtöbb országban a piac elsõ vagy második helyét uralja.
Mindezek ellenére a cég növelni tudta költséghatékonyságát, így 12 százalékkal magasabb, 83 millió amerikai dollárnak megfelelõ üzemi szintû nyereséget tudott felmutatni 3,8 milliárdos árbevételbõl - ez alig 2,2 százalékos üzemi hányad. Összehasonlításképpen a válságot megszenvedõ HP is több mint kétszeres üzemi nyereséghányadot tud kitermelni a PC-k eladásából. Az Acer végül 89 millió dolláros adózott nyereséget ért el, ami ugyanakkor 20 százalékkal múlja alul a tavalyit, ebben azonban jelentõs szerepet játszott az, hogy tavaly a Wistron részvények eladásából származó nyereség egyszeri tételként duzzasztotta a profitot.	     
                  
                  
                  
                   