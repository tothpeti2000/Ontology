Csak három chipgyártó állja a válságot

Az IC Insights úgy véli, hogy idén mindössze három félvezetõgyártást végzõ vállalat fektet be legalább 1 milliárd dollárt berendezésekbe vagy épületekbe, szemben a tavalyi nyolccal, és a válságot teljesen megelõzõ tavalyelõtti tizenhattal. A három vállalat kilétében semmi meglepõ nincs, az Intel, a Samsung Electronics és a TSMC saját területeik legjeinek számítanak. A három cég összesen 11,5 milliárd dollárt, átlagosan 3,84 milliárdot tervez idén beruházni - az Intel és a Samsung rendre 4,7 és 4,5 milliárd dollárt, míg a TSMC 2,3 milliárdos büdzsével kalkulál. A három vállalat az ipar teljes beruházási összegének 43 százalékát adja.
A milliárdos klub szûkülésében vitathatatlanul szerepet vállal a gazdasági válság, mely eltüntette a vállalatok forgalmának egy jelentõs részét, nyereségüket pedig sok esetben teljesen felemésztette, így  pénzük, feleslegese kapacitásaik révén pedig indokuk sincs arra, hogy beruházásokat tegyenek. A válság kirobbanása óta harmadával, havonta mintegy 6-7 milliárd dollárral kevesebb bevételhez jut az ipar, így globálisan eddig mintegy 60-70 milliárd dollártól estek el a cégek. Az elõrejelzések szerint pedig még jövõ év végére is a még mintegy 15-16 százalékkal alacsonyabb lesz a kereslet. A keresletnél azonban sokkal drasztikusabban estek vissza beruházások, aminek eredményeként jövõ évtõl kezdve általános áremelkedés lesz tapasztalható a chipek terén, becsli az IC Insights.


A válság azonban nem az egyetlen magyarázója annak, hogy eltûntek a milliárdosok. A 2006-2007-es tizenhatos listát többnyire memóriagyártók duzzasztották, melyek az egymást túllicitáló gyártási kapacitásaik és fékezhetetlen túltermelésük böjtjét nyögik immár több mint két éve, és tolerálhatatlan veszteségeik hatására, mely a német Qimondát is tönkretette, gyakorlatilag befagyasztották tõkeberuházásaikat. A listáról eltûnt az AMD is, mely az Intellel szembeni háború okozta veszteségek hatására volt kénytelen meghátrálni, továbbá a Fujitsu, melyet fõként a válság hatására visszaesõ megrendelések, továbbá a jen brutális erõsödése vetett vissza.	     
                  
                  
                  
                   