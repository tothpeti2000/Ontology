Mégsem megy olyan jól a HTC-nek

A HTC tavaly 29 százalékkal 152 milliárd tajvani dollárra (4,65 milliárd amerikai dollárra) tudta növelni forgalmát, idén azonban a bevétel csökkenésével kénytelen szembenézni. Az okok között van a mobilpiac visszaesése, a windowsos és androidos telefonok vártnál kisebb népszerûsége, valamint a bérgyártási megállapodások elmaradása is.
A világon a legtöbb windowsos okostelefont a HTC gyártja és adja el. Ezek iránt a készülékek iránt azonban az utóbbi idõben már nincs akkora kereslet mint korábban, részben mert megjelentek olyan potens vetélytársak mint az iPhone vagy a különféle Blackberryk, másrészt mert a Windows Mobile 6.1 operációs rendszer viszonylag divatjamúlt kezelõfelülete nemigen mûködik a divatos érintõképernyõs telefonokon. Ezen próbál meg segíteni az októberre ígért Windows Mobile 6.5, amely lökést adhat a windowsos telefonok elterjedtségének.

A HTC a jelenleg kapható androidos telefonok gyártója is, a cég készíti a T-Mobile G1-et, a T-Mobile MyTouchot, valamint a Herót. Az Android iránt azonban láthatóan távolról sem akkora a kereslet mint arra számítani lehetett, a mobiltelefonos szoftverplatform közel két éve mutatkozott be, de még mindig csak elvétve találni ráépülõ készülékeket a szolgáltatók kínálatában.
A tajvani vállalatot az OEM-szerzõdések apadása is sújtja. Amint az ismert, a HTC számos más készülékgyártó számára végez bérgyártást, a HTC üzemeiben készült például a Sony Ericsson Xperia X1, a Palm Treo 750, a Treo Pro, illetve több HP iPaq okostelefon is. A HTC emellett a kínai mobilpiac vártnál alacsonyabb ütemû bõvülését is fájlalja, a 3G hálózatok lassú kiépítése miatt ugyanis kevesebb okostelefon fogy a vártnál.	     
                  
                  
                  
                   