Nem okozott meglepetést, összeomlott a munkaállomások piaca

A JPR úgy értékeli, nem okozott meglepetést a professzionális munkaállomások iránti elsõ negyedéves gyenge kereslet, miután már a válság hatásait csak részben megérzõ negyedik negyedév is silányra sikerült -- a munkaállomások piaca nem vagy csak gyenge szezonalitást mutat, így a zuhanást ilyen tényezõ kevéssé magyarázza.
Az év elsõ három hónapja során közel 577 ezer márkás munkaállomás fogyott világszerte, ami negyedével kevesebb a negyedik negyedéves 764 ezernél. Éves összehasonlításban még kevésbé rózsás a helyzet, közel 30 százalékkal kevesebb fogyott a professzionális felhasználású PC-kbõl. Ezt tetézte, hogy visszaestek az átlagos eladási árak is, így a gyártók a tavalyinál 45 százalékkal kevesebb bevételre tettek szert. A drasztikus árprés hatására elõretört a Dell az alsókategóriában, így a szállítások 42,1 százalékát szerezte meg, míg a HP 36,5 százalékra szorult vissza.


A JPR úgy látja, a gyenge szerepléshez nemcsak a kirobbant gazdasági problémák és az általuk gerjesztett bizonytalanság járult hozzá, hanem az is, hogy a piac elõtt ismert volt az Intel új Xeonjainak március végére tervezett megjelenése, ami sokakat kivárásra sarkallt -- tízbõl legalább kilenc munkaállomás Xeon processzorral szerelt, míg a maradék Opteronokat használ. A klasszikus RISC-munkaállomások mára kihaltak, az IBM idén januárban vonta ki a piacról az IntelliStation POWER termékvonalát, a Sun Microsystems pedig már tavaly áprilisban befejezte az UltraSPARC-alapú munkaállomásainak forgalmazását, és októberében szállította le az utolsó darabokat, többnyire a meglévõ bázisnak fejlesztõk számára.
A kilátásokkal kapcsolatban a piackutató optimista, véleménye szerint túl vagyunk a sokkon, és a következõ negyedévek során elérheti a mélypontot a piac, majd fellendülésnek indulhat. A JPR adatai szerint erre utal az, hogy a professzionális grafikus chipek értékesítése, mely néhány hónappal megelõzi a munkaállomásokét, nem romlott tovább az elsõ negyedévben. A gazdasági környezet javulásával így hamarosan ismét növekedésnek indulhatnak az eladások.