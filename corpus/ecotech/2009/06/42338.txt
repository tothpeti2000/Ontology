Intel: a processzor legyen Core, a Centrino meg minek

A vállalat 2006 elején hajtotta végre elmúlt másfél évtizedének legnagyobb márkaváltását, mikor az addigi vezérmárkát, a Pentiumot nyugdíjazta, és bevezette a Core nevet. A Core bár tömör és kifejezõ, a vállalat pillanatok alatt szerteágazó családot hozott létre körülötte, így a Core Duo és Core Solo elnevezéseket fél évvel követte a Core 2 Extreme és Duo, majd újabb fél évvel késõbb már a Core 2 Quadok is megjelentek, így lényegében egy éven belül ötféle Core márka volt a piacon. Mindeközben az Intel nem vonta ki teljesen a piacról a Pentium márkát, sõt új helyet talált neki a Celeron és a Core között Pentium Dual Core márkanéven, mely ráadásul a mikroarchitektúrát sem azonosította egyértelmûen.
Egyszerûbb, de mégsem
Ahelyett tehát, hogy egyszerûsödött volna az Intel termékeinek márkaképe, csak növekedett a komplexitás. Az sem segíti a vevõket, hogy a processzormárkák rendszere mellett ott az erõteljes, dollár százmilliókkal befuttatott Centrino márkacsalád, Bár a Core Duo és Solo azóta kiesett  a piacról, 2008-ban megérkezett az Atom, újabb tanulnivalót adva a fogyasztóknak, majd év végén jött a Nehalem Core i7 néven, tovább bonyolítva a helyzetet, de már jelezte az Intel újabb márkastratégiai váltását.
Az Intel közölte, hogy a jövõben a Core családot a Core márkanévre redukálja, vagyis a jövõben eltûnik a teljes Core 2 rokonság, és újak sem érkeznek. A vállalat hatványozottan hangsúlyozta, hogy az i7, és hónapokon belül érkezõ i5 és i3 nem márkanevek, hanem jelölések. A Core i7 a mindenkori felsõkategóriás teljesítményt és képességeket kínáló termékeket takarja majd, míg az i5 a mainstream, az i3 pedig a belépõkategóriába szánt változatokat. Eddig mindez egyszerûen hangzik, a vevõknek nem kell ismernie a technikai részleteket, azonban továbbra is megmarad a Pentium, a Celeron és az Atom is. Ebbõl fõként a Celeron érthetetlen, melynek helyét átvette a piacon a Pentium, és mára a szállítások igen kis hányadát adják már csak a Celeron néven értékesített termékek. Nem világos, az Intel hogyan akar a fogyasztóknak négy márkát és hat kategóriát kommunikálni, vagy hogyan akarja majd megértetni az i3, a Celeron és a a Pentium közti különbségeket.


Az új rendszer továbbá nem csak a  hozzá nem értõknek nem biztos, hogy kínál megoldást, de a szakembereknek sem segít. Az új i3, i5 és i7 rendszer elmaszkolja az eddigi egyértelmû architekturális jelöléseket, egy négymagos Lynnfield chip i7 és i5 néven is piacra kerül majd, attól függõen, hogy milyen órajellel és aktivált képességekkel rendelkezik, ezzel pedig megnehezítheti a tájékozódást, hiszen i7 néven például egy másik szilícium, a Bloomfield már piacon van. Az Intel mindenesetre ígéri, hogy nem fogja különféle új i-változatokkal, például i4 vagy i8, elborítani a piacot és a vevõk agyát, hanem megmaradnak a  hármas jelölésnél. Mivel az i dezignációk relatív teljesítményeket jelölnek, egy adott képességû chip idõvel lejjebb csúszik. Kérdéses, hogy az Intel hogyan kezeli ezt a helyzetet, de elvileg lehetõsége van, hogy lefokozza annak jelölését, vagyis látszólag bevon egy, és kiad egy új terméket, mely valójában pontosan ugyanazt tudja.
Nem lesz többé Centrino
Az Intel tehát megpróbálja marketingjét a Core márkanévre koncentrálni, aminek áldozatul estek a platformmárkák is, egészen pontosan az egyetlen sikeres, a Centrino is. Az Intel 2010-ben megkezdi a Centrino kivonását a PC-piacról, és a jövõben Wi-Fi és WiMAX termékeihez hasznosítja tovább. Mindezt valószínûleg az teszi lehetõvé, hogy egyrészt a Centrino elérte célját, és platformosította a notebookok piacát, kiszorítva ezzel a rivális chipset és hálózati adapterszállítókat, másrészt pedig a chipset szerepe hamarosan drámaian leértékelõdik, amint az Intel hónapokon belül megkezdi a grafikus magot is integráló processzorainak termelését, és a jövõben további, például hálózati és perifériavezérlõ funkciók is a tokon belülre költöznek, így lényegében egyre kevesebb, és alacsony nyereségtartalmû szilíciumterület marad kívül -- hamarosan nem lesz mit a Centrino névvel összefogni. Túléli a Centrino leölését azonban a vPro, mely a Core i7 és i5 processzorok jelölését kíséri jövõre -- with Intel vPro technology.
 