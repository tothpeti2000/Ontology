Eladták a Pirate Bay-t

A netkávézókat üzemeltetõ Global Gaming Factory X nem az illegális letöltések felé szeretné bõvíteni portfólióját, hanem épp ellenkezõleg, egy olyan megoldást hozna létre, amivel lehetõvé válna a szerzõi jogok birtokosainak és tartalomszolgáltatóknak, hogy a peer-to-peer technológia segítségével hatékony módon értékesítsék és terítsék portékáikat. "Egy olyan modellt szeretnénk bemutatni, ami a tartalomszolgáltatók és szerzõi jogtulajdonosok számára bevételt hoz a letöltések után" -- mondta Hans Pandeya, a GGF vezérigazgatója.
A Pirate Bay a világ 100 leglátogatottab oldala között van, de ez távolról sem garancia a sikerre. Egy olyan új üzleti modellt kell építeni, ami minden követelménynek megfelel, s megelégedettséggel tölti el a tartalomtulajdonosokat, az internetszolgáltatókat és a végfelhasználókat is. A tartalmak jogaival rendelkezõ szervezetek számára kontrollt kell biztosítani a termékek felett, s biztosítani kell azt, hogy anyagi ellentételezésben részesüljenek az eddig illegális letöltések után. A fájlcserélõk felhasználói eközben gyorsabb letöltéseket és jó minõségû tartalmakat szeretnének, s ezt meg is kell adni nekik, különben más utakat keresnek.


A Global Gaming Factory X a Pirate Bay megvásárlása mellett a "Peerialism" nevû szoftvercég megszerzését is kezdeményezte, ami egy másik, a Bittorrentnél fejlettebb megoldást fejleszt az adatterjesztésre és az osztott adattárolásra, szintén peer-to-peer alapokon. A fejlesztések eredményére azonban várni kell, ugyanis még a Pirate Bay akvizíciójának lezárása is eltart legalább augusztusig.
Arról a GGF vezetõje viszont nem beszélt, hogy pontosan milyen modellt képzeltek el, s hogy a most megszokott letöltési szokásokat milyen mértékben befolyásolja a felvásárlás. Könnyen lehet, hogy egy rossz döntés, vagy a szabad (illegális) letöltések korlátozása a Napster sorsára juttathatja a Pirate Bay-t. A Napster az ezredforduló környékén a legnépszerûbb zeneletöltésre használt fájlcserélõ alkalmazás volt, de a fizetõs, kereskedelmi változat bevezetésével a felhasználók legnagyobb része azonnal elpártolt tõle.
A Pirate Bay alapítóit áprilisban mondta ki bûnösnek a stockholmi bíróság, mindnyájukat 1 év börtönre ítélték, emellett összesen 30 millió svéd korona (800 millió forint) kártérítést kell fizetniük a felperes filmstúdióknak. Fredrik Neij, Gottfrid Svartholm Warg, Carl Lundstrom és Peter Sunde nem részesül az oldal eladásából, ugyanis annak tulajdonjogát három évvel ezelõtt átruházták másra, akit Peter Sunde jogi okok miatt nem akart megnevezni.	     
                  
                  
                  
                   