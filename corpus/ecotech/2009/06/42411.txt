Megfordult a Palm szerencséje

A májusban véget ért negyedévben tovább csökkent a Palm bevétele és mélyült a vesztesége, mivel a vásárlók a június elején érkezett Pre okostelefonra várva már szinte semmit nem vettek a cégtõl. A vállalat eredményei azonban felülmúlták az elemzõi várakozásokat, a részvényárfolyam a bejelentést követõen több mint 10 százalékkal erõsödött.
A május 30-án zárult idõszkban a Palm csupán 86,8 millió dolláros forgalmat könyvelt el, ez éves szinten 71 százalékos zuhanásnak felel meg, a veszteség pedig 41,1 millió dollárról 91,5 millió dollárra, dagadt. Az egyszeri költségek nélkül a veszteség részvényenként 40 cent volt mindössze, a Thomson Reuters által megkérdezett elemzõk 80,6 milliós bevétel mellett részvényenként 62 centes veszteséget vártak, azaz a Palm eredménye felülmúlta a várakozásokat.


A negyedév során a Palm mindössze 351 ezer okostelefont adott el, 62 százalékkal kevesebbet mint egy éve, de 6 százalékkal több a megelõzõ negyedévnél. Az ok nyilvánvaló: mindenki a június 6-án piacra dobott Pre-t várta. Az amerikai sajtóban a Palm Pre pozitív kritikákat kapott, a készüléket kizárólagosan forgalmazó Sprint mobilszolgáltató pedig eladási rekordról számolt be, bár hogy ez konkrétan hány készüléket jelent, azt nem árulta el -- piaci találgatások szerint a hétvége során  százezer darab körül lehetett a forgalom. Összehasonlításképp: az eredeti iPhone-ból a bemutatás hétvégéjén 270 ezer darabot adott el az Apple, vagyis egyáltalán nem kezdett rosszul a Pre. A Palm alkalmazás-piacterérõl már több mint 1 millió szoftvert töltöttek le a felhasználók.

A telefont egyelõre kizárólag az Egyesült Államokban forgalmazzák, a világ többi részére csak késõbb juthat el. A Pre elsõként alkalmazza a Palm vadonatúj WebOS operációs rendszerét, amely mostantól fogva a vállalat új készülékeinek alapjául szolgál majd. A cég még az idén további új, WebOS-alapú okostelefonokat tervez bemutatni.	     
                  
                  
                  
                   