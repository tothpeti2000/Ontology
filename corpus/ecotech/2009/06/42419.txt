Idén és jövõre is csökken az EMEA régió szerverpiaca

A második negyedévben közel 40 százalékkal csökken az európai szerverpiac az IDC legfrissebb elõrejelzése szerint, és így 2,9 milliárd dollárt tesz ki, a leszállított gépek száma pedig mindössze 500 ezer darab körül alakulhat, ami 30 százalékos csökkenés éves összehasonlításban.Az elsõ negyedévben 34 százalékos volt a forgalom zuhanása, ahogy az európai gazdaságokat letaglózta a recesszió, Kelet-Európát pedig a hitelforrások elapadása is sújtotta.
A jó hír az, hogy az elemzõcég szerint az idei második negyedév a mélypont, ennél nagyobb visszaesésre már nemigen van kilátás, de 2009 minden negyedévében továbbra is erõteljes csökkenés várható.Az x86-os szerverek lábalnak ki elsõként a válságból, de csak nagyon lassan indulhat meg az eladások bõvülése. Az IDC úgy véli, a szegmensben egészen 2010 közepéig esik a forgalom, de a jövõ év második felében már megindulhat a fellendülés. Ez azonban nem lesz elég ahhoz, hogy a  szerverpiac egésze növekedõ pályára álljon, mivel a középkategóriás és high-end gépek szegmensében egészen 2010 végéig várni kell az eladások ismételt emelkedésére.

A nagyobb szerverek jelentõs lemaradással követik csak az x86-os világot, a középkategóriában 2013 elõtt nem látszik esély a növekedésre, ennek az x86-os kiszolgálók egyre erõsebbé válása az egyik oka, az olcsó volumenszerverek ugyanis egyre több felhasználót csábítanak majd el a középkategóriától. A high-end szerverek szegmensében 2011-ben már emelkedni fog a forgalom, de az 1,1 százalékra becsült növekedés semmi ahhoz képest, hogy idén 52 százalékos, jövõre pedig több mint 20 százalékos visszaesés várható a forgalomban.


Az IDC korábban kiadott globális elõrejelzésével összevetve látható, az EMEA régióban a globális átlagnál nagyobb a szerverpiac csökkenése és hosszabban el is húzódik. Világszinten már jövõre megáll az eladások zuhanása és lassú de biztos emelkedés kezdõdik, a 2010-es 0,4 százalékos csökkenés után egyre gyorsulni fog az eladások bõvülése. 2013-ban a globális szerverpiac 48,5 milliárd dollárt tesz ki, ez 85 százaléka a tavalyi forgalomnak.	     
                  
                  
                  
                   