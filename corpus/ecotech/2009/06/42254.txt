Beindult a Samsung és a Sony harmadik közös LCD-gyára

Az S-LCD vegyesvállalat második 8G-s üzeme ugyanúgy 1800 milliárd koreai won (1 milliárd euró) befektetéssel valósult meg, mint a kevesebb mint két évvel ezelõtt átadott elsõ. Ennek megfelelõen a második, Tangjeong-myeonban, Dél-Koreában található üzem is szintén 2,2 méterszer 2,5 méteres üveg alaplapokat munkál majd meg, melyekbõl tipikusan 52, 46 és 32 hüvelykes LCD-paneleket fog elõállítani. A kapacitás év végére eléri a havi 70 ezer üveglapot, ami selejt nélkül akár 420 ezer darab 52 hüvelykes panelt is jelenthet.
Ez a Samsung Electronics és a Sony által közösen, 2004-ben alapított S-LCD harmadik LCD-gyára, miután 2005-ben beindította 7G-s üzemét, majd két évvel késõbb már a 8G-t is hadirendbe állította. A generációk a feldolgozott üveglapok méreteire utalnak, minél magasabb generációba tartozik egy gyár, annál nagyobbakkal dolgozik. Ez önmagában nem jelent technológiai elsõbbséget, a nagyobb üveglap elõnye, hogy feljebb tolja az a mérethatárt, melyet a piac által elfogadható árak mellett lehet elérni. Rgyszerû geometriai okokból ráadásul a különbözõ generációk más és más
méretû és képarányú panelek elõállítására optimálisak gazdaságossági
szempontból -- az LCD-tévék piaca azonban a nagyobb jobb elvet követi.
Az S-LCD hetedik generációs üzeme 1,87 méterszer 2,2 méteres lapokkal dolgozik, ami ideálissá teszi például 40 hüvelykes panelek elõállításához, ugyanakkor nem gazdaságos 42 hüvelykesek termelésére, ahogyan 46 hüvelyknél nagyobb paneleket sem képes költséghatékonyan produkálni, miközben a 8G-s sorok igazán a 46 és 52 hüvelykes paneleknél mutatják meg elõnyüket. 
A világon jelenleg mindössze két vállalat rendelkezik kereskedelmi termelést végzõ 8G-s üzemmel, a másik a bevezetésekben élenjáró japán Sharp, mely idén októberben indítja be 10G-s üzemét, mely már 65 (165 centiméter) hüvelykes panelek tömegtermelésére is alkalmas. A DisplaySearch piackutató becslése szerint
2009-ben a válság ellenére 17 százalékkal 120 millió darabra bõvül az LCD-tévék
világpiaca, és csak Európában 37 millió darab talál majd gazdára.