Csökkent az Adobe forgalma és eredménye is

Az Adobe második negyedéves bevétele 21 százalékkal csökkent éves összehasonlításban és így 704 millió dollárt tett ki, de még az elsõ negyedévvel összevetve is több mint 10 százalékos volt a csökkenés. A nettó profit 41 százalékkal esett 2008 azonos idõszakához képest, az Adobe 126 millió dolláros nettó eredményt könyvelhetett el. A részvényenkénti 35 centes profit megfelelt a Bloomberg által megkérdezett elemzõk elvárásainak.
A recesszió miatt a vállalatok nem csak hardverekre, szoftverekre sem költenek és ez igaz az Adobe által forgalmazott termékekre is. Shantanu Narayen, a cég vezére szerint 2009 második negyedévében a szeptemberben megújított Creative Suite csomagból 22 százalékkal kevesebb bevétel folyt be mint egy évvel korábban. A Creative Suite 4 pont a válság kitörésekor érkezett a piacra, ezért is nem tudta hozni a bevételi terveket. Az Adobe forgalmának kétharmadát adják a grafikai szoftverek. Az irodai szoftverekkel (Acrobat) foglalkozó üzletág forgalma is több mint ötödével esett vissza tavalyhoz képest.
Mark Garrett pénzügyi vezetõ az eredmények kapcsán elmondta, Európában továbbra is jelentõsen csökkentek az Adobe eladásai, az Egyesült Államokban azonban már láthatóan elérte a mélypontot a piac. A nyárra esõ harmadik pénzügyi negyedév hagyományosan a leggyengébb az Adobe számára, a cég 665-715 millió dollár közötti bevételre számít mindössze.