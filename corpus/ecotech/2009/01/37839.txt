Steve Jobs egészségügyi problémái komolyabbak a vártnál, fél évre átadja az Apple vezetését

Júniusig betegszabadságra megy Steve Jobs, az Apple elnök-vezérigazgatója, akinek egészségügyi problémái bonyolultabbak a vártnál. Jobs alig több mint egy hete nyílt levélben még arról biztosította munkatársait és az Apple-közösséget, hogy betegsége ellenére továbbra is alkalmasnak érzi magát a vállalat vezetésére.



Az Apple elnök-vezérigazgatója a múlt heti MacWorld Expót is kihagyta, pedig ezen a rendezvényen rendszeresen õ tartja a nyitóbeszédet. Jobs  hormonbetegségére hivatkozva maradt távol a show-tól és ezzel magyarázza hirtelen fogyását is, amely már régóta téma volt az iparban -- sokan azt gondolták, hogy a 2004-ben legyõzött rák újra megtámadta a vezetõ szervezetét. Jobs úgy nyilatkozott, a harmonbetegség kezelése egyszerû, így továbbra is el tudja látni elnök-vezérigazgatói teendõit.


 Az ikonikus vállalatvezetõ távollétében Tim Cook, az Apple operatív igazgatója veszi át a cég irányítását, azonban a stratégiai kérdések eldöntésébe Jobsot is bevonják majd. Az elnök-vezérigazgató levele szerint az igazgatótanács támogatja ezt a megoldást. Cook 2004-ben egy ideig már vezette a vállalatot, amikor Jobs rákbetegségébõl épült fel.



A tegnapi bejelentés elsõsorban a tulajdonosokat érte váratlanul, akik közül sokan úgy gondolják, a vállalat egyszerûen eltitkolta a részvényesek elöl Steve Jobs valódi egészségi állapotát. Bár Jobshoz egy közeli forrás a Wall Street Journalnak úgy nyilatkozott, nem tért vissza a rák, egyes orvosok úgy gondolják, hogy a hormonbetegség összefüggésben állhat Jobs hasnyálmirigyének betegségével, ahonnan 2004-ben a tumort eltávolították. 

 Jobs távozásának hírére az Apple-részvények több mint 7 százalékot estek. Charles Wolf, a Needham & Co. elemzõje szerint az elnök-vezérigazgató egészségügyi állapotával kapcsolatos hírek nyomán akár további 10-15 százalékot is veszíthetnek értékükbõl a papírok. Gene Munster, a Piper Jaffrey szakértõje szerint a mostani esetnek rá kell ébresztenie a befektetõket arra, hogy lesz egy Jobs utáni Apple is. "A részvények szempontjából a legfontosabb kérdés, hogy a termékfejlesztések folytatódnak-e és semmi okunk nincs azt hinni hogy nem fognak."