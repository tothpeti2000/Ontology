Hatalmas pofont adott év végén a PC-piacnak a gazdasági válság

A gazdasági recesszió hatására régóta nem látott mértékben visszaestek a PC-eladások a tavalyi év végén: a 2008-as esztendõ utolsó három hónapjában gyakorlatilag ugyanannyi számítógép kelt el, mint egy évvel korábban. Ilyen mértékû stagnálásra hat éve nem volt példa -- emeli ki a szektor teljesítményét felmérõ Gartner és az IDC piackutató szokásos negyedéves elõrejelzésében. A HP közben továbbra is piacelsõ, az Acer pedig szokás szerint jóval a piaci átlag felett növekedett, részben a tavaly év közepén bevezetett netbook, az Aspire One hatalmas sikerének köszönhetõen.



2007-es szinten

Nem változtak számottevõen az erõviszonyok a globális PC-piacon, az Egyesült Államokból kigyûrûzõ válság azonban keményen rányomta a bélyegét a vezetõ gyártók év végi forgalomára -- vélik egyöntetûen az iparági szereplõk forgalmát felmérõ elemzõcégek. Bár a PC-eladások az IDC piackutató mérései szerint éves szinten valamivel több, mint 10 százalékot nõttek, így a teljes volumen elérte 297 millió darabot, az utolsó negyedévben a 2007-es idõszakhoz viszonyítva lényegében stagnáltak az eladások. A teljes évet tekintve a Gartner is hasonló növekedési rátával számol: a piackutató szerint tavaly világszerte 302 millió számítógép talált gazdára.

Az IDC elõrejelzései szerint tavaly szeptember elejétõl december végéig nagyjából 77,3 millió asztali PC, noteszgép illetve netbook fogyott, szemben az egy évvel korábbi 77,6 millióval, míg a Gartner eltérõ metodika alapján ugyanerre az idõszakra körülbelül 78 millió eladott PC-vel kalkulál, szemben az egy évvel korábbi 77,2 milliós volumennel. Az IDC szerint a tengerentúli PC-piac közben az elmélyülõ pénzügyi krízis hatására mintegy 3,5 százalékos visszaesést mutatott az utolsó negyedévben. Az Gartner ennél jóval pesszimistábban, 10,1 százalékos csökkenéssel számol.

A HP vezet, az Acert a válság sem állítja meg

A globális PC-piacot a tavaly év végi idõszakban is a HP vezette, körülbelül 15 millió eladott számítógéppel -- a piacelsõ ezzel 19 százalékos részesedést szerzett magának év végére, eladásai pedig körülbelül 3-3,5 százalékkal bõvültek. A legnagyobb növekedésre ebben az idõszakban is a ranglétrán továbbra is harmadik helyen tanyázó, megállíthatatlan gyorsvonatként robogó Acer volt képes: a tajvani cég a kedvezõtlen piaci mutatók ellenére is 31 százalékkal tudta növelni részesedését, csaknem 9,6 millió PC-t leszállítva. A cég globális piacrészesedése ezzel elérte a 12 százalékot. A világpiaci negyedik Lenovo forgalma ugyanakkor visszaesett, körülbelül 4,5 százalékkal.

A tavalyi év végére a globális ranglétrán ötödik helyezett Toshiba is belehúzott, mely meglepetésre globálisan 20 százalék felett tudott bõvülni (3,6 millió PC-t eladva), mindeközben az amerikai piacot vezetõ, illetve a világpiaci második Dell eladásai hazai pályán és a világpiacon egyaránt visszaestek -- a zakó különösen a recesszió által a leginkább érintett térségben, a tengerentúlon volt súlyos (mínusz 16,4 százalék, globálisan pedig mínusz 6 százalék). Itt a HP szinte teljesen feljött a Dellre: elõbbi az év végi hajrában a piac 27,5 százalékát birtokolta, utóbbi 28,6 százaléknyi szeletet tudott kihasítani magának a tortából. A két cég egész éves teljesítményét összehasonlítva ugyanakkor egyelõre jól tartja magát a Dell, mely egy év alatt 3,3 százalékkal nõtt az amerikai piacon, szemben a HP 1,8 százalékos bõvülésével.


A csalódást okozó amerikai piac mellett számottevõen lassult a korábban rendre hatalmas növekedést produkáló EMEA-régió is. Itt 30,4 millió számítógép fogyott a tavalyi év finisében, ami mindössze 4,9 százalékos bõvülés az egy évvel korábbi idõszakhoz képest -- áll a Gartner jelentésében, mely külön kiemeli, hogy a régió az ezredforduló óta nem élt meg ilyen recessziót. Hasonlóan gyászos volt a helyzet Ázsiában, ahol a negyedik negyedévben csupán 1,8 százalékkal, 19,5 millióra nõtt az eladási volumen.

A netbookokat viszik, mint a cukrot

Az EMEA-régió forgalma annak ellenére nem tudott kétszámjegyû mértékben bõvülni, hogy az olcsó, korlátozott felhasználásra alkalmas netbookok továbbra is taroltak: az IDC elõzetes eredményei szerint tavaly világszerte 10 millió netbookot adtak el, a forgalom fele az év utolsó három hónapjára tehetõ. Idén ennek az eladási volumennek legalább a duplájára számítanak az elemzõk. A piackutató állítása szerint a mini noteszgépek forgalma a teljes notebookpiac 7 százalékát tette ki tavaly.

A netbookpiac vezetõ gyártója továbbra is az Acer, mely tavaly év közepén mutatta be Aspire One márkájú netbookját, mely idén jelentõsen hozzájárult a tajvani cég tengerentúli sikereihez. A vállalat egyébként már a tavalyi harmadik negyedévben megszerezte a netbookpiac 40 százalékát, ezzel megelõzve a kategóriát az Eee PC-vel megteremtõ Asusteket.