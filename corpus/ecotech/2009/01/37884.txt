Már lehet jelentkezni a BME Nemzetközi 24 órás Programozóversenyre

Idén is megtartják a BME Nemzetközi 24 órás Programozóversenyt, amelyre  2009. február 21-ig várják háromfõs csapatok jelentkezését. Az idén kilencedik alkalommal rendezendõ megmérettetés döntõje szokás szerint a Budapesti Mûszaki és Gazdaságtudományi Egyetemen (BME) zajlik majd, május 1-i kezdettel. A nyeremények összértéke meghaladja az 5000 eurót.



A csapatok február 21-ig jelentkezhetnek a www.challenge24.org weboldalon, és február 28-án már indul is az elsõ erõpróba, egy online elõválogató, ahonnan a 27 legjobb csapat jut tovább a döntõbe, amire a tavalyi verseny 3 dobogósa automatikusan meghívást kapott, így alakul ki a 30 csapatból álló mezõny. Az eredményes szerepléshez nem elég a gyors kódírás, szükség van hálózati-, mesterséges intelligencia-, algoritmuselmélet- és grafikai jártasságra, és persze jó csapatmunkára.


 Sem az elõválogató, sem a döntõ során nincs megkötés a versenyzõk által használt fejlesztõeszközökre, könyvekre, operációs rendszerre vonatkozóan. Akárcsak a selejtezõ fordulóban, a helyszíni versenyen is a saját számítógépeiken dolgoznak a résztvevõk, a szervezõk a helyszínen csak elektromos áramot és a verseny idejére létrehozott helyi hálózathoz való csatlakozást biztosítják. Nem újdonság az sem, hogy külsõ segítséget tilos igénybevenni, ezért a mobiltelefonok és az internet használata is tiltott.

A feladatokat idén is a BME informatika karának doktorandusz hallgatói írják, így a tavalyihoz hasonlóan érdekes megmérettetésre számíthatnak a versenyzõk. A szervezõk 2009-ben is népes nemzetközi mezõnyre számítanak: tavaly az elõválogatóra 207 csapat nevezett, 5 kontinens 41 országából. A döntõt a lengyel qwertY csapat nyerte, a második helyezett a svéd Jon far bestamma lett, míg a dobogó harmadik fokára a szintén svéd Team Itello csapata állhatott. Mindhárom csapat a verseny visszatérõ vendége volt, korábban is sikeresen szerepeltek.