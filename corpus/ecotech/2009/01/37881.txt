Dacol a válsággal az IBM

A kíméletlen gazdasági körülmények között is remek negyedik negyedévet zárt az IBM, az informatikai ipar egyik zászlóshajója. A nagy nyereséget termelõ szolgáltató- és szoftverrészleg stabilan teljesített, a szerverekért és tárolókért felelõs divízió azonban óriási pofont kapott. Ennek ellenére a Nagy Kék 2009-es elõrejelzése optimista, a bejelentést követõen a cég részvényei több mint 4 százalékkal drágultak.



Stabilan teljesített a szolgáltatási részleg és a szoftverdivízió

Az év utolsó hónapjában 27 milliárd dolláros bevételt ért el az IBM, ez 2007 negyedik negyedévéhez képest ugyan 6 százalékos visszaesést jelent, azonban ez elsõsorban a dollár árfolyamváltozásának köszönhetõ, az árfolyamhatás kiszûrésével a forgalomcsökkenés mindössze 1 százalék volt. A folytatólagos tevékenységbõl származó profit 12 százalékkal 4,4 milliárd dollárra emelkedett a költségek csökkentése miatt, a részvényenkénti eredmény pedig 2,80 dollárról 3,28 dollárra duzzadt, ami 17 százalékos bõvülésnek felel meg. A bruttó eredményhányad a nagy nyereséget termelõ szolgáltatási részleg remek teljesítményének köszönhetõen 44,9 százalékról 47,9 százalékra nõtt.

Az IBM bevételének nagyját adó Global Services részleg forgalma 4 százalékkal csökkent a negyedik negyedévben, az árfolyamhatás kiszûrésével azonban 2 százalékos növekedést könyvelhetett el. Technológiai szolgáltatásokból 9,6 milliárd dollár folyt be, üzleti szolgáltatásokból pedig 4,7 milliárd dollár. A Nagy Kék összesen 17,2 milliárd dollár értékû új szerzõdést kötött három hónap alatt, ezzel meglevõ szerzõdésállományát 117 milliárd dollárra növelte. A megkötött megállapodások értéke a dollár árfolyamváltozása miatt enyhén csökkent. 


 A szoftverüzletág bevétele 3 százalékkal (árfolyamhatás nélkül 9 százalékkal) emelkedett 2007 negyedik negyedévéhez képest, az adózás elõtti profit pedig 15 százalékkal pörgött fel. A köztesszoftverek forgalma 4 százalékkal 5,2 milliárd dollárra emelkedett, az operációs rendszerek értékesítésébõl származó bevétel ugyanakkor 6 százalékkal 622 millió dollárra csökkent. A legnagyobb növekedést az Information Management termékcsalád érte el, 18 százalékost, eközben a WebSphere- és Rational-termékek forgalma 1 százalékkal, a Tivoli-családé 4 százalékkal esett. A Lotus szoftverek bevétele nem változott.

Szenvedett a hardverüzletág

A legnagyobb pofont a szerverekkel és tárolókkal foglalkozó Systems and Technology üzletág kapta, amelynek forgalma 20 százalékkal 5,4 milliárd dollárra esett vissza. A szerverforgalom 18 százalékkal csökkent, bár a System p rendszerek 8 százalékos növekedést produkáltak, köszönhetõen a Power6 processzorra épülõ új gépek megjelenésének. A mainframe-eken elért bevétel 6 százalékkal, az x86-os rendszereken elért forgalom pedig közel harmadával (!) zuhant. A System i kiszolgálók értékesítése gyakorlatilag megállt, a bevételek 92 százaléka eltûnt. Még a tárolóeszközök forgalma is 20 százalékkal apadt, a chipgyártási tevékenység forgalma pedig 34 százalékkal apadt.

Magabiztos elõrejelzés

 A teljes pénzügyi évet 103,6 millárd dolláros rekordforgalommal zárta az IBM, a folytatólagos tevékenység nyeresége 10,4 milliárd dollárról 12,3 milliárd dollárra emelkedett. Az egy részvényegységre jutó profit 24 százalékkal nõtt és 8,93 dollárt tett ki. Sam Palmisano, az IBM elnök-vezérigazgatója 2009-re legalább 9,20 dolláros részvényenkénti eredményt vár, miközben az elemzõk csak 8,75 dollárra számítottak.