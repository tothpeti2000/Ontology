Önszabályozóvá válna az amerikai online reklámpiac

Több mint egy év telt el azóta, hogy az amerikai Szövetségi Kereskedelmi Bizottság (FTC) javasolta az ottani online reklámszakmának, hogy jobban tenné, ha önszabályozó rendelkezéseket fogadna el, mielõtt odáig fajulnak a dolgok, hogy a kormányzat lesz kénytelen törvényeket alkotni. Most újabb négy marketingszervezet szívlelte meg a dolgot és kezdett egyeztetésekbe.




Éves csúszásban az önregulázás

Az Amerikai Reklámügynökségek Szövetsége (AAAA), a Nemzeti Hirdetõk Szövetsége (ANA), A Direkt Marketing Szövetség (DMA) és az Interaktív Reklámhivatal (IAB) megállapodott, hogy egységes szabványokat alakítanak ki, melyek meghatároznák az elvárható magatartást az online reklámpiacon. Az elõterjesztések az FTC tavaly decemberi ajánlásain alapulnak, azon a dokumentumon, amely többek közt megállapította, hogy "még" nincs szükség kormányzati beavatkozásra.


Viszont a Network Advertising Initiative, aminek többek közt a Google, Yahoo és Microsoft is tagja már korábban befogadott egy komplett, a reklámozói viselkedésre vonatkozó önszabályozási rendelkezéscsomagot, szintén az FTC jelentésének hatására. A nyolc éve, tehát 2000 óta érvényben lévõ szabályokat leváltó szöveg nem túl részletes, nem érint minden vitás kérdést, de legalább mûködik és használatba helyezték. 

A legsikamlósabb téma a privát szféra védelme 

Többek közt olyan témákról rendelkezik a szöveg, mint az adatgyûjtésrõl való online értesítés, a privát szférát érintõ szabályok feltüntetése, vagy az opt-out módszerek használatának elõfeltételei. Annak ellenére, hogy ezeket a témákat elõtérbe helyezték, sõt a végleges változat elõtt lehetõséget biztosítottak a civil szervezeteknek a véleményezésre, a legtöbb kritikát éppen a privát szférát féltõ szervezetektõl kapták.


Az online reklámok alapos "háttérmûködése", a célozhatóság érdekében fejlesztett figyelõ, adatbányász, keresõ és monitorozó eszközök mindig is bántották a szemét a civil szervezeteknek, de közben azt is be kell látni, hogy az internetgazdaság fejlõdéséhez szükséges üzemanyagot a reklámipar biztosítja. Ha nem lennének hirdetések az interneten, akkor soha nem jöhettek volna létre azok a tartalmak és tartalomszolgáltatók, szolgáltatások, melyeket ma már alapvetõnek gondolunk.

A kormányzat is készülõdik 

Nancy Hill, az Amerikai Reklámügynökségek Szövetségének elnöke azt nyilatkozta, hogy "a leendõ változások minden fogyasztó számára elõnyösek lesznek, s türelmetlenül várják, hogy az internetiparban, reklámpiacon, marketing közösségekben dolgozó kollégáikkal együtt munkálkodva egy hatékony önszabályozási gyakorlatot hozhassanak létre."


A bejelentést persze többen kritizálták is, hiszen például a citált szövetség is elvesztegetett egy teljes évet anélkül, hogy tett volna valamit, s mostanra az amerikai kongresszus is komolyabb érdeklõdést mutat a terület iránt és lehetséges, hogy egyre erõsebb igény lesz a politikusok részérõl arra, hogy törvényi szabályozás vonatkozzon az online hirdetésekre.

Európában keményebben fogják a gyeplõt 

Az amerikai civilek így folyamatosan Európára mutogatnak, hiszen itt jóval több állami biztosítéka van az adatvédelemnek, az Egyesült Államokban pedig még mindig vonakodnak meghozni a megfelelõ döntéseket, hogy törvényileg szabályozzák az alapvetõ információbiztonsági és privát szférát érintõ ügyeket. A tét nagy az amerikai internetes reklámszakma számára, hiszen õk egyértelmûen maguk közt szeretnék elintézni a szabályozást, hasonlóan ahhoz, ahogy a keresõmotorokkal kapcsolatban történt a mérések anoním adatfeldolgozásának módszerével kapcsolatban is.