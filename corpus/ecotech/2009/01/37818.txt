Carol Bartz, az Autodesk korábbi vezetõje került a Yahoo! élére

[WSJ/HWSW] Az Autodesk korábbi vezetõjét, Carol Bartzot nevezte ki elnök-vezérigazgatóvá a Yahoo!. A pozícióért szintén harcba szállt Susan Decker, a Yahoo! elnöke, aki nem kapta meg az állást, ezért el is hagyta a vállalatot. A 60 éves Carol Bartz 1992 és 2006 között vezette az Autodesket, irányítása alatt a vállalat a tervezõszoftverek piacvezetõjévé vált, bevétele ötszörösére nõtt. Az Autodesk elõtt Bartz a Sun Microsystemsnél, a Digital Equipment Corporationnél és a 3M-nél is dolgozott. 



A Yahoo! korábbi elnök-vezérigazgatója, a társalapító Jerry Yang tavaly novemberben mondott le tisztségérõl, miután irányítása alatt a cég elutasíotta a Microsoft 45 milliárd dolláros felvásárlási ajánlatát, ugyanakkor nem tudott egy életképes alternatívát felmutatni a növekedésre. A Yahoo! piaci értéke jelenleg nem éri el a 17 milliárd dollárt, a részvények 12 dollár körüli árfolyamon cserélnek gazdát -- a Microsoft egy évvel ezelõtt 33 dollárt kínált értük.

[+] A Yahoo-részvényesek tízmilliárdjai bánják Yang egóját 

A redmondiak késõbb többször is kifejezték szándékukat, hogy ha magát a Yahoo!-t nem is, de a webkereséssel foglalkozó üzletágat szívesen megvásárolnák, azonban Yang nem állt kötélnek. Egyelõre nem tudni, Carol Bartznak mik a tervei, az új elnök-vezérigazgató a kinevezése kapcsán tartott elemzõi konferencián annyit árult el, hogy több ötlete is van a webkeresési üzletág jövõjét illetõen, azonban részletekbe nem ment bele. Egy múlt heti interjúban Steve Ballmer, a Microsoft vezére megerõsítette, hogy cége továbbra is szeretné megszerezni a Yahoo! keresési részlegét, ugyanakkor úgy vélekedett, amíg a Yahoo!-nak nincs meg az új vezetõje, aligha sikerül megállapodni.





Carol Bartz



Noha az egyik legnagyobb online szolgáltatóként az amerikaiak fele rendszeresen látogatja a Yahoo! valamelyik oldalát, az utóbbi idõben a vállalat elszalasztott néhány fontos növekedési lehetõséget és tevékenységét sem diverzifikálta megfelelõen. A bevételek túlnyomó többsége hirdetésekbõl folyik be, az online hirdetési piacon azonban a Google jelentõs csapást mért a Yahoo!-ra, és a gazdasági helyzet rosszabbodása sem segített a vállalatnak.


 A pletykák szerint a Yahoo! igazgatótanácsánál összesen öt jelölt jött szóba az elnök-vezérigazgatói pozícióra, köztük a Vodafone korábbi vezére, Arun Sarin is. Végül Bartz lett a befutó, amiben nagy szerepe lehetett annak is, hogy Jerry Yanggel mindketten tagjai a Cisco igazgatótanácsának, ahonnan jól ismerik egymást és Yang egyértelmûen jelezte, hogy Bartzot támogatja -- állítják a Wall Street Journalnak nyilatkozó bennfenntes források.

Az új vezér elõtt álló kihívások számosak: újra kell vitalizálnia a Yahoo!-t és meg kell küzdenie az egyre bizalmatlanabb részvényesekkel is, akik közül sokan már a cég feldarabolását szorgalmazzák.  Bartz azonban még sosem vezetett akkora vállalatot mint a Yahoo!. A cégnél kétszer annyian dolgoznak mint az Autodesknél és a bevétele is többszöröse. A vezetõnek állítólag kevés tapasztalata van az internettel, azonban egyesek szerint ez elõnyére is válhat, egészen más szemmel nézhet a vállalat tevékenységére és jövõbeli lehetõségeire.