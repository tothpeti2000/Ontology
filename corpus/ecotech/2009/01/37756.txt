Újévi fogadalmak informatikai vezetõknek 2009-re

Bár pár napja már elmúlt Újév, a Gartner tanácsadócég most hozta nyilvánosságra azokat a fogadalmakat, amelyeket ha az informatikai vezetõk teljesítenek, hasznára válna a vállalatuknak. A pénzügyi krízis után, a recesszió küszöbén sokmindent ideje lenne felülvizsgálni, az önelemzés pedig kapóra jöhet az IT-részlegeknek is.



Ne bújj el!

Az informatikai vezetõknek sem a feletteseik, sem a beosztottjaik elõl nem szabad elbújniuk ezekben a nehéz idõkben -- mindenki megnyugtató válaszokat akar kapni, különben bizonytalanság telepedik a cégre, ami egyértelmûen fékezi a teljesítményt. A beosztottaknak látniuk kell, hogy az IT-vezetõ jelen van, a Gartner szerint a rendszeres személyes megbeszélések számát duplájára kell növelni.

Ne veszítsd szem elõl a hosszú távú célokat!

Mindenki azt várja 2009-ben a vezetõkrõl, hogy gyors és határozott döntéseket hozzanak. Nagy lesz a kísértés, hogy hosszú távon eredményt hozó projektekben vagy területeken hajtsanak végre leépítéseket vagy költségcsökkentéseket. Az IT-vezetõknek azonban nem szabad olyan dolgozókat elküldeniük, akikre hosszabb távon szükségük van, csak azért, mert rövid távon nem szakítható le a munkájuk gyümölcse. A megoldás egy átszervezés lehet, ezeket az embereket átmenetileg át lehet irányítani rövid távon megtérülõ projektekre.

Ne te légy a szabályt erõsítõ kivétel!

Feszültséggel teli idõkben felértékelõdik a példamutatás fontossága, és ez igaz az informatikai vezetõkre is. Ha a cég éppen meghúzni készül a nadrágszíjat, esetleg dolgozókat bocsát el, nem ildomos folyosón a vadonatúj vállalati okostelefonnal villogni és a feltétlen szükséges üzleti utakon a turistaosztályra szóló repülõjegy is megteszi majd. Nem szabad azonban átesni a ló túloldalára sem, a felesleges garasoskodás megijesztheti a dolgozókat.

Tartsd rajta a szemed a tehetségeken!

A recesszió miatt mindenütt elbocsátások várhatók, ez remek alkalom lehet minden IT-vezetõ számára, hogy néhány tehetséges dolgozóval erõsítse a csapatát. Még egészen kivételes képességû szakemberek is utcára kerülhetnek a válság nyomán, akiknek a megszerzésével a cég sokat nyerhet, de ennek érdekében lépéseket kell tenni. A Garner szerint a vezetõknek fel kell használnia a kapcsolati rendszerüket annak felderítésére, hol találhatók meg a tehetségek. 2009-ben viszonylag "olcsón" lehet majd kiváló munkaerõhöz jutni.

Kezdd el használni a közösségi eszközöket!

Az informatikai vezetõknek nem elég a csapatuk tagjait arra bátorítaniuk, hogy használják a modern webes közösségi eszközöket és szolgáltatásokat, hanem maguknak kell jó példával elöl járniuk ebben. Ha sikerül ezeket meghonosítani a cégnél, javulhat a vállalat belsõ kommunikációja, új ötletek születhetnek, a cégkultúra újult erõre kaphat, blogok írása vagy a fórumokon való aktív részvétel pedig a márka ismertségére, a cég elismertségére, a vállalat arculatára lehet jó hatással.

Kezdj el komolyan gondolkodni a cloud computingon!

A cloud computing ma még sokak számára ismeretlenül csenghet, a Gartner és más piacelemzõk, megfigyelõk szerint azonban ez egy meghatározó trend lesz, amelyre mindenképp oda kell figyelni. A Gartner nem mást állít, mint hogy 10 év múlva a vállalatok informatikai infrastruktúrájának alapját jórészt cloud-megoldások adják majd, ezért a vezetõknek idejekorán meg kell ismerkedniük ezzel a technológiával. Idõt kell szánniuk a cloud computing elméleti áttekintésére, aztán meg is kell mártózniuk benne.


"Ha még nem tetted volna meg, 2009-ben mindenképp indíts el egy kicsi, kísérleti jellegû cloud-alkalmazást" -- tanácsolja Mark Raskino, a Gartner alelnöke. "Keresd meg azokat a területeket, ahol segítségedre lehet a cloud computing, legyen szó akár szolgáltatásként igénybevett szoftverrõl, webes irodai alkalmazásról vagy akár webre történõ adatmentésrõl."

Tartsd rajta a szemed az új technológiákon!

Az biztos, hogy 2009-ben az informatikai vezetõknek sok dolga lesz, de a Gartner szerint elengedhetetlenül fontos, hogy eközben ne veszítsék szem elöl a legújabb technológiai trendeket, az újdonságokat. Vannak olyan technológiák, amelyek megismeréséhez vagy megtapasztalásához még külön ráfordított idõ sem kell, mert beilleszthetõk a napi munkába, ilyen például a böngészõ lecserélése Google Chrome-ra, a YouTube használata alapértelmezett keresõként egy napig, a HD videkonferencia vagy egy e-book olvasó kipróbálása.