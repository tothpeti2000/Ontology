Drasztikusan visszafogták termelésüket a DRAM-gyártók, emelkednek a DDR2-árak

Meredeken emelkedésnek indultak a DDR2-árak, miután a tolerálhatatlan veszteségek hatására a gyártók drasztikusan csökkentették kibocsátásukat, beleértve a világ legnagyobb memóriagyártóját, a Samsung Electronicsot is. A dél-koreai óriás azonban iparági megfigyelõk szerint nem a veszteségek miatt hagyott fel riválisainak vízbe fojtásával, hanem a tajvani gyártók szövetségbe tömörülésének megakadályozása érdekében.



A DRAMeXchange becslése szerint a DRAM-gyártók összesen 10 milliárd dollár veszteséget szenvedtek el 2007-2008 során, amit a 2006-ban kiépített túlzott kapacitások indítottak el. Az árak esését képtelen volt kompenzálni a memóriaéhes Vista megjelenése vagy a PC-piac dinamikus bõvülése, miközben az erõteljes pozícióban lévõ gyártók, elsõsorban a Samsung Electronics, szándékosan tartották fenn a túltermeléses helyzetet, így próbálva meg kiszorítani versenytársaikat. Ennek hatására 2008 második felére az anyagköltség alá szakadtak be az árak, az 1 gigabites tesztelt DDR2-chipek ára a 60 centes tartományban mozgott, miközben a költség 1,4 dollár körül alakul, a nyereségességi küszöb pedig 2 dollár felett található. 


Ennek hatására a gyártók tavaly szeptemberben  megkezdték a termelés visszafogását, aminek mértéke tavaly szeptember óta közel 30 százalékot tett ki összesen a DRAMeXchange adatai alapján -- nagyjából 550 ezerrel kevesebb 300 milliméteres ostyát munkálnak meg havonta. Ennek hatására a DDR2-árak emelkedésnek indultak, és több mint 70 százalékot erõsödtek a november-decemberi mélypont óta, és sikerült áttörniük az 1 dolláros gigabitenkénti árat is.

Az árak normalizálódásához a piac nagyjából harmadát irányító Samsung is hozzájárult, miután felhagyott korábbi kiszorító magatartásával, és elkezdte csökkenteni szállításait, egyúttal megkezdte árai emelését. Elemzõk úgy látják, hogy a vállalat így akarja megszüntetni a kényszert, hogy a tajvani gyártóknak egyesülni kelljen. A tajvaniakat ugyanis, mint a ProMOS vagy a PowerChip Semiconductor, különösen súlyosan érintette a két éve húzódó, egyre mélyülõ árdpepresszió, és összesen 4,3 milliárd dollárt vesztettek, termelésüket pedig mára kevesebb mint felére voltak kénytelenek visszafogni a készpénzállomány védelme érdekében.

A hitelezési válság és keresletvisszaesés együttes hatására a kivérzett tajvaniak rendkívül súlyos likviditási helyzetbe kerültek, így kormányzati segítséghez fordultak, valamint felmerült az összeolvadás lehetõsége is, amiben viszont a Samsung ellenérdekelt, így most ezt a motivációt igyekszik csökkenteni az árak emelésével.