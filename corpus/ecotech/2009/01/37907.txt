A szigorú költségkontrollnak köszönhetõen menetel tovább a Google

Egy egyszeri értékcsökkenési leírás miatt csökkent ugyan a Google nettó profitja, a bevétel továbbra is stabilan nõtt és a nyereség a szigorú költséggazdálkodásnak köszönhetõen felülmúlta az elemzõi várakozásokat. Az eredmények azt sejtetik, a fogyasztók továbbra is jól reagálnak az internetes hirdetésekre. 



2008 negyedik negyedévében a Google 5,7 milliárd dolláros forgalmat ért el, ami 18 százalékos éves növekedésnek felel meg. A nettó nyereség 382,4 millió dollárt tett ki, ami 68 százalékkal alacsonyabb mint egy évvel korábban, ezt azonban kizárólag az AOL-ban és a Cleearwire-ben levõ befektetések értékcsökkenése okozta. Ezek nélkül az egy részvényegységre jutó eredmény 5,10 dollár, ami jóval magasabb az elemzõk 4,96 dolláros prognózisánál. A Google saját oldalai a tavalyinál 22 százalékkal több, 3,81 milliárd dolláros bevételt termeltek, a partneroldalak az AdSense programon keresztül pedig a tavalyinál 4 százalékkal többet, 1,69 milliárd dollárt.

 A vállalat remek teljesítménye részben annak köszönhetõ, hogy a pénzügyi krízist követõ recesszió idején a fogyasztók továbbra is lelkesen kattintottak a keresõkben, illetve a Google és a partnerek weboldalain megjelenõ hirdetésekre, másfelõl a cég szigorúan odafigyelt a kiadásokra. A negyedik negyedévben a vállalat 46 százalékkal csökkentette tõkeberuházásait és mindössze 100 új alkalmazottat vett fel. Takarékossági okokból a vállalat a dolgozóinak karácsonyra nem 1000 dolláros csekket, hanem mobiltelefont adott.




 "Ilyen környezetben csak az elõrelátó gondolkodás segít" -- mondta az eredmények kapcsán Patrick Pichette, a Google pénzügyi vezére. "A vezetés figyelmének jelentõs részét továbbra is az köti le, hogy hosszú távra tervezzen és egy nagyszerû vállalatot építsen."

 Január elején a Google 100 HR-dolgozónak mondott fel, de a fõállású "Googler"-eken kívül még többeknek kell búcsúznia a cégtõl, hiszen számos szerzõdéses illetve ideiglenes dolgozót és fizetett gyakornoktól is megvált a cég. Az emberi erõforrások mellett a szolgáltatások is megsínylik a válságos idõket, ugyanis a Google több nem túl sikeres vagy éppen redundáns szolgáltatás bezárásáról döntött, melyek nem tartoztak a cég alaptevékenységei közé. A legszembetûnõbb a Google Video megszüntetése lesz, de elbúcsúzik a Google Notebook is, a Google mikroblogging szolgáltatása, a Jaiku is átmigrál majd a Google App Engine alá, s külön nem fejlesztik tovább.