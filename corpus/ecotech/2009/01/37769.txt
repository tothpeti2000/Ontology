Újabb elbocsátások az IT-iparban: leépít az EMC, a Lenovo és a Dell is

Nyilvánosságra hozta negyedik negyedéves elõzetes eredményeit az EMC. Bár a tárolóeszközök vezetõ gyártója hozta a várakozásoknak megfelelõ pénzügyi adatokat, a cég elbocsát 2400 alkalmazottat. A Lenovo a válság miatt 2500 dolgozónak mond fel Kínán kívül, a Dell pedig 1900 munkást bocsát el. A TDK 8 ezer alkalmazottnak mond fel.



Az elhúzódó válság hatásaitól tartva a Lenovo a dolgozók 11 százalékának, mintegy 2500 alkalmazottnak mond fel, egyes vezetõk fizetését pedig 30-50 százalékkal csökkenti a költségtakarékosság érdekében, illetve a marketing- és egyéb kiadások is megvágja. Sokkal drasztikusabb képet fest a helyzet azonban, ha figyelembe vesszük, az elbocsátások kizárólag Kínán kívül történnek, ahol nagyjából 7200 embert alkalmaz a cég, vagyis az alkalmazottak 35 százalékát bocsátják el. A vállalat az átszervezésektõl és a leépítéstõl évi 300 millió dolláros megtakarítást vár a 2009. április 1-én kezdõdõ pénzügyi évben, a kapcsolódó költségek azonban a jelenlegi negyedévben 150 millió dollárt tesznek ki.

A világ második legnagyobb PC-gyártója, a Dell is kénytelen szorosabbra húzni a nadrágszíjat, a cég az írországi Limerickben található üzemében 1900 munkásnak mond fel, hogy csökkentse a kiadásait. A vállalat Írországban összesen 4300 alkalmazottat foglalkoztat, ezek közel fele kerül utcára a válság miatt. A limericki Dell-gyárban PC-ket és szervereket szerelnek össze, a termelés 2010 elejére itt teljesen leáll, a gyártást Lengyelországba, illetve a Távol-Keletre viszik. "Ez egy nehéz döntés, de a legjobb a Dell számára" -- mondta Sean Corky, a cég európai mûködésért felelõs vezetõje. Az európai logisztikai központ továbbra is Írországban marad.

Az EMC negyedik negyedéves bevétele elérte a 4 milliárd dollárt, ami új rekord a vállalat történetében. A válság ellenére a cégek továbbra is költenek adattárolási berendezésekre és szoftverekre, valamint virtualizációs megoldásokra -- a virtualizációs piacot vezetõ VMware az EMC többségi tulajdonában levõ vállalatként mûködik. Annak ellenére, hogy az EMC negyedik negyedéves bevétele 4 százalékkal nõtt, a cég átszervezésekrõl és elbocsátásokról döntött, amelyek 2400 alkalmazottat érintenek az Information Infrastructure divízióban.


Az átszervezések során fõleg adminisztratív munkatársakat bocsátanak el, emellett csökkentik a vezetõk létszámát, visszavágják a szerzõdéses megbízottak számát és megnyirbálják az utazási kiadásokat is, a befektetéseket pedig a nagyobb növekedést ígérõ projektekre és piacokra koncentrálja az EMC -- áll a tegnap kiadott közleményben.

A Magyarországon fõleg írható CD-irõl, DVD-irõl ismert, az iparban az elektronikai alkatrészei (ellenállások, kondenzátorok, vezérlõk, tápegységek, tekercsek, stb.) miatt kedvelt japán TDK nem kevesebb mint 8 ezer dolgozójától kénytelen megválni, és bezárja négy üzemét. A vállalat a legutóbbi negyedévben a jen váratlan erõsödése és a megrendelések elmaradása miatt eddigi legnagyobb veszteségét volt kénytelen elkönyvelni. A márciusban véget érõ pénzügyi évre 673 milliárd jen bevétel mellett 28 milliárd jenes (300 millió dolláros) veszteséget vár a cég.