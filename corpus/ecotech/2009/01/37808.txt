A Seagate a válság következõ áldozata: amerikai dolgozóinak tizedétõl és két vezetõjétõl is megválik

Elbocsátja amerikai dolgozóinak tizedét a Seagate. A világ legnagyobb merevlemez-gyártójának elnök-vezérigazgatója és operatív igazgatója is távozik. A bejelentést követõen a cég papírja 16 százalékot vesztettek értékükbõl.



A Seagate a recesszió újabb áldozata. A vállalat világszerte mintegy 54 ezer alkalmazottat foglalkoztat, közülük az Egyesült Államokban 8 ezren dolgoznak, a leépítés tehát 800 embert érint -- hogy pontosan milyen területeken várhatók elbocsátások, azt a cég egyelõre nem közölte. Bill Watkins elnök-vezérigazgató és David Wickersham operatív igazgató is bejelentette lemondását, helyüket Stephen Luczo, az igazgatótanács elnöke, illetve Robert Whitmore mûszaki igazgató veszi át. Stephen Luczo korábban is volt már a Seagate elnök-vezérigazgtója, 2004-ben tõle vette át a stafétabotot Watkins. A merevlemezgyártó közleménye szerint Watkins lehet hogy a cégnél marad, de más minõségben.

A merevlemezgyártók éllovasaként a Seagate a fogyasztói és a vállalati piac megtorpanásának egyaránt ki van téve. Noha a korábbi adatok azt mutatják, hogy a cégek még a nehéz idõkben is költenek adattárolásra, azonban ez inkább a meglevõ berendezések hatékonyabb felhasználását jelenti, kevéssé új hardvervásárlásokat. A vállalati adattárolási termékek legnagyobb gyártója, az EMC elõzetes negyedik negyedéves pénzügyi jelentésében ugyan rekordbevételrõl számolt be, azonban 2400 fõ elbocsátását is bejelentette.


 A tárolók, szerverek és PC-k mellett a merevlemezek legfontosabb piaca a szórakoztató berendezéseké, mint amilyenek a médialejátszók, set-top boxok, digitális videorögzítõk és videokamerák. A fogyasztói piacon a válság talán még erõteljesebb nyomot hagy, mint a vállalatin, és a viszonylag drága elektronikai termékeket különösen érinti a vásárlási kedv apadása. Ezt jól mutatja többek között az is, hogy a múlt heti Consumer Electronics Show-n, a fogyasztói elektronikai ipar legnagyobb éves dzsemboriján mindössze 110 ezer látogatót regisztráltak, ami közel negyedével kevesebb mint tavaly. 

Az iSuppli december elején közreadott prognózisa szerint a merevlemezek piaca 149,4 millió darabot ér el a negyedik negyedévben, ami a harmadik negyedévhez képest 10 százalékos visszaesést jelent, de az optimista elõrejelzés is csak 157,5 millió meghajtóról szólt, ami még mindig kevesebb mint a harmadik negyedévben eladott 158,3 millió darab. 2009-ben a merevlemez-eladások alig 4-7 százalékkal nõnek majd az iSuppli szerint, vagyis a növekedés üteme a tavalyi 14,8 százalék felére, harmadára esik vissza.