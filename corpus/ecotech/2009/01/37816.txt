A Satyam könyvelési botránya megrázhatja az indiai outsourcing-ipart

Megremeghet az indiai outsourcing szektor, miután az egyik vezetõ szolgáltató, a Satyam Computer Services belebukni látszik a könyvelési botrányba. A Gartner már értesítette is ügyfeleit, hogy készüljenek fel az outsourcing cég összeomlására, ami akár szolgáltatáskiesést is eredményezhet. A bizalmi válság nyertesei az amerikai és európai szolgáltatók lehetnek. A Satyam 2004 óta van jelen Magyarországon, a budapesti Infoparkban rendelkezik irodákkal.



A Satyam alapítója és igazgatótanácsának elnöke, B. Ramalinga Raju múlt héten ismerte be a nyilvánosság elõtt, hogy több mint 1 milliárd dollár értékben tüntetett fel a cég nem létezõ készpénzt a mérlegen, hogy pozitívabb képet fessen a likviditásról, de a nyereségkimutatásokat és az árbevételt is meghamisították. Ezt követõen Rajut, és testvérét, valamint a pénzügyi vezért letartóztatták. A szakma indiai Enront emleget, a részvényárfolyam pillanatok alatt összeomlott.

A Gartner úgy véli, hogy az informatikai szolgáltatásokat kínáló Satyam a könyvelési botránnyal olyan mértékû bizalomvesztést szenvedett el, mely veszélybe sodorja a vállalat további mûködését. "A jelenlegi gazdasági környezetben a vállalatok egy cégtõl sem tolerálják a pénzügyi szabályok áthágását. Úgy gondoljuk, ez súlyos hátrányt jelent a Satyam számára, mikor leendõ ügyfeleik kiértékelik a lehetséges partnereket" -- írja jelentésében a piackutató vállalat. 


 A Gartner lehetségesnek tartja a Satyam összeomlását is, ezért azt javasolja az ügyfeleknek, nézzenek alternatíva után. A Satyam olyan vállalatokat szolgál ki, mint a General Electric, a Citigroup, a Nissan, a Qantas Airways, vagy a Caterpillar. Bár az elvándorlásokat egyelõre nem látni, az ügyfelek egyelõre annyit jeleztek mindössze, vizsgálják a helyzetet, a Világbank azonnal tiltólistára tette a Satyamot, és a szintén indiai Tata Consultancy Services-hez (TCS) mozgatja át IT-üzemeltetését.  Világszerte több mint 50 ezer alkalmazottal rendelkezik a vállalat, többségükben informatikai szakemberekkel. A botránnyal kapcsolatos fejleményeket a Satyamscam oldal gyûjti.

A Satyamnál történt számviteli csalások ugyanakkor nem csak a cégre nézve járhatnak súlyos következménnyel. Az eset az egész indiai vállalati szférát megviselheti, ugyanis megkérdõjelezi a könyvekben szereplõ számok hitelességét, különösen a hosszútávú kapcsolatokra alapozó outsourcing cégekét, melyek egy bizalmi alapon mûködõ piacon mûködnek. A rivális Infosys szánalmasnak nevezte a Satyam botrányát, és egyelõre tagadja, hogy bármiféle hátrányát érezné annak saját projektjeiben. A cég egyúttal közölte azt is, hogy nem támadja meg a Satyamot az alkalmazottak vagy az ügyfelek elszipkázásával. A Satyam a legtöbb ügyfélen a TCS-sel osztozik, így az eset legnagyobb nyerteseként utóbbi cég kerülhet ki.

A növekvõ bérköltségekkel és szakemberhiánnyal küzdõ indiai outsourcing-iparnak a válság közepette kifejezetten rosszkor jött ez a botrány, újabb féket rakva a nyugati vállalatok indiai cégekhez irányuló kiszervezéseire. A nyertesek pedig az amerikai és európai outsourcing-szolgáltatók lehetnek, globális léptékben elsõsorban az IBM és az Accenture, valamint az egyes regionális szereplõk, vélik elemzõk. A tét hatalmas: az indiai outsourcing szövetség, a NASSCOM becslése szerint mintegy 280 milliárd dollár további piaci lehetõség  rejlik a kiszervezésekben. Az indiai ipar mérete tavaly 11 milliárd dollárt tett ki, és 2012-re 50 milliárd dollárra nõhet -- a Satyam-botrány miatt azonban ez már alighanem elszalasztott lehetõség.