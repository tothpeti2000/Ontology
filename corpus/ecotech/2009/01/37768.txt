Sokkolta az Intelt a válság

Pocséknak tûnik a számítástechnikai és elektronikai ipar számára a tavalyi negyedik negyedév. Az Intel, a világ legnagyobb chipgyártója ma újabb forgalmi és profitfigyelmeztetést adott ki. A cég nagymértékû értékvesztési leírásra is kényszerült a WiMAX technológiával kapcsolatos  befektetései kapcsán. A bejelentés várhatóan szinte az összes technológiai papírt magával rántja, az Intel több mint 5 százalékos gyengüléssel nyitott.



Az Intel frissen kiadott elõzetes bejelentése alapján az árbevétel 8,2 milliárd dollár körül alakult a tavalyi negyedik negyedévben, ami 23 százalékkal alacsonyabb az egy évvel korábbi 10,7 milliárd dolláros forgalomnál, és 20 százalékkal múlja alul a harmadik negyedévest. Októberben még 10,1-10,9 milliárd forgalmat prognosztizáltak Santa Clarában, majd novemberben 8,7-9,3 milliárd közé módosították várakozásaikat. A cég magyarázatként a világgazdasági válság hatására tovább gyengülõ keresletet és a PC-szállítók készletsöprését jelölte meg. A bruttó nyereséghányad a korábban megadott 55 százalékos középérték alján lesz, közölte a cég. A részletes jelentést január 15-én teszi közzé az Intel.


Az AMD decemberben figyelmeztetett, hogy szekvenciálisan negyedével esik vissza forgalma a negyedik negyedévben, ami súlyos veszteségeket jelez elõre. Korábban a cég még nyereséges mûködést várt üzemi szinten a negyedik negyedévre, miután erõteljes költségcsökkentési és elbocsátási programot hajt végre, mintegy 1,5 milliárd dollárra szorítva le a nullszaldó eléréséhez szükséges bevételi küszöböt. Az elõzõ negyedévet még rendkívül erõs pénzügyi javulással, üzemi nyereséggel és pozitív kilátásokkal zárta a vállalat. Az Intel figyelmeztetésének fényében az AMD-tõl katasztrofális pénzügyi számok várhatóak.

Az Intel a drasztikusan megzuhant árbevételre reagálva mintegy 200 millió dollárral mérsékelte mûködési kiadásait. A befektetései és egyéb érdekeltségei a korábban várt 50 milliós negatívum helyett 1,1-1,2 milliárd dolláros tõkeveszteséget okoznak: 950 millió dollárt kénytelen leírni a Clearwire részvényei kapcsán, miután a cég folyamatosan súlyos veszteségeket halmoz. A Clearwire a WiMAX alkalmazásának zászlóshajója, a cég vezetéknélküli internetet szolgáltat többek közt az Egyesült Államokban, Mexikóban, Írországban és Spanyolországban. A WiMAX-tól az Intel a notebookok, ezen keresztül pedig a saját chipjei iránti kereslet gerjesztését várta, de az UMTS-hálózatok (3G, HSDPA) fejlõdésével és térnyerésével, valamint az LTE-technológia közeledtével okafogyottá vált. 