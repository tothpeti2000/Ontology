Története során elõször volt veszteséges az Asustek

Az alapítás óta eltelt 19 év alatt most elõször volt veszteséges az Asustek: az alaplapkairól, grafikus kártyáiról, újabban notebookjairól és az Eee PC terméksorozatáról ismertté vált tajvani vállalat a válság miatt több vezetõjének fizetését kénytelen csökkenteni. A bejelentés hatására a vállalat papírjai 7 százalékot estek a tajpeji tõzsdén, elérve a kereskedést felfüggesztéséhez szükséges napi limitet.



A netbookpiacon megjelent konkurensek, fõleg az Acer elõretörése, és a PC-piac hirtelen megtorpanása miatt az alaplap- és videokártya-üzlet vártnál rosszabb teljesítménye vezetett oda, hogy 2008 utolsó hónapjában 20 százalékkal csökkent az Asustek bevétele az egy évvel korábbi szinthez képest. Becslések szerint a cég forgalma 68 milliárd tajvani dollár (2,05 milliárd amerikai dollár) volt a negyedik negyedévben, amihez 1,3-3,4 milliárd tajvani dollár, vagyis 40-100 millió amerikai dollár veszteség társult.

Az Asustek magyarázata szerint a gazdasági válság miatt hirtelen lecsökkent a kereslet a PC-alkatrészek iránt, emellett a veszteséghez hozzájárult a notebookok és LCD-monitorok túlkészletezése, valamint az euró és a tajvani dollár árfolyamának ingadozása is. A helyzetet nehezítette, hogy az OEM tevékenységgel foglalkozó részlegek (Pegatron, Unihan) leválasztása nyomán az Asustek tevékenysége nem annyira hatékony mint korábban. Elemzõk szerint a cég mûködési költségei magasak és 2009 során elkerülhetetlen lesz egy átszervezés a növekedés újbóli beindítása és a versenyképesség növelése érdekében.


 A válságtól kapott pofon hatására az Asustek az idei elsõ negyedévet is veszteséggel fogja zárni és legkorábban a második negyedévre lehet majd nyereséges -- vélik a cég vezetõi. Az alelnöki vagy annál magasabb beosztásban levõ vállalatvezetõk fizetését 30 százalékkal csökkenti az Asustek amíg a gazdasági válság tart, az igazgatótanács tagjainak juttatása pedig 60 százalékkal csökken 2009-ben.