Minden várakozást alulmúlóan teljesített tavaly év végén a Sony Ericsson

Az elõzetesen vártnál jóval nagyobb negyedik negyedéves veszteségrõl számolt be ma kiadott pénzügyi jelentésében a Sony Ericsson, mely a kilátások további jelentõs romlására számít az év elsõ felében. A gyártó átszervezésekkel és további költségcsökkentésekkel (elsõsorban elbocsátásokkal) próbálja újra egyenesbe hozni magát.



A teljes mobilpiacot sújtó recesszió a svéd-japán Sony Ericsson utolsó negyedéves eredményére is rányomta a bélyegét: a vállalat egy évvel ezelõtt ugyanebben az idõszakban még 501 millió eurós adózás elõtti nyereséggel zárt, ehhez képest a 2008-as esztendõ utolsó három hónapjában 261 milliós veszteség mellett mûködött, ezzel jóval felülmúlva a korábbi elemzõi várakozásokat, melyek legfeljebb 72 millió eurós veszteséggel számoltak. A pocsék pénzügyi eredményt csak részben magyarázza, hogy a vállalat ebben az idõszakban mintegy 129 millió eurót költött átalakításokra.

A gyártó egyben bejelentette, hogy a veszteségek ellensúlyozására folytatja tavaly bejelentett, éves szinten 300 millió eurót hozó költséglefaragási akcióját. Bár erre konkrétan nem tér ki a vállalat, de alighanem idén is további állások megszüntetésével spórolnak majd -- a kalkulációk szerint év végéig nagyjából 180 millió eurót. A Sony Ericsson 24,1 millió mobiltelefont értékesített a negyedév alatt, több, mint hatmillióval kevesebbet mint tavaly. A telefonok 121 eurós átlagos eladási ára ugyanakkor alig változott az egy évvel korábbi idõszakhoz képest, és jelentõsen nõtt a harmadik negyedéves 109 euróval összehasonlítva.


A Sony Ericsson utoljára 2007-ben remekelt, ekkor 103,4 millió készüléket szállított le, az átlagos eladási ár pedig 125 eurót tett ki, aminek köszönhetõen a cég 1,1 milliárd euró adózott nyereséget tudott felmutatni. A Walkmanek sikerein felbuzdulva, melyekbõl addigra havonta több mint 3 millió fogyott, a legnagyobb három szereplõ közé akart kerülni a vállalat. A hatalmas lendületet követõen azonban elkezdtek kiütközni a cégen a Motorola-szindróma jegyei: az eladások megtorpantak, az árak pedig folyamatosan lefelé tartanak.

A vállalat tavaly egymás után dobta piacra a korábbi modellek újabb és újabb, kicsit fejlettebb és okosabb változatait, ezek azonban már láthatóan elvesztették elõdeik vonzerejét -- a cég pedig egyelõre tovább keresi a fogást a piacon. A krízisbõl az egyik kiutat az olyan prémiumkategóriás, nagy árréssel értékesíthetõ okostelefonok megjelenése adhatja, mint az Xperia X1, a Sony Ericsson emellett tavaly csatlakozott az Open Handset Alliance-hez is, és javában fejleszti saját, Android-alapú okostelefonját.