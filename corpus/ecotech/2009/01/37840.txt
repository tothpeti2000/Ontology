Zuhanórepülésben a Motorola

[HWSW]A Motorola a mai napon egy újabb 4000 fõs létszámleépítést jelentett be a mobiltelefon üzletágában, a negyedik negyedéves várható veszteségekre és a tervezettnél is gyengébb készülékeladásokra válaszul.



Még 4000 felmondólevél 

A mobiltelefon, félvezetõ és vezetéknélküli eszközgyártónál a gazdasági válságot megelõzõen is komoly visszaesések voltak a mobilkészülék-eladásokban, aminek köszönhetõen hirtelen a negyedik helyre esett vissza a globális rangsorban. Az elmúlt idõszakok eredményeit és a jelenlegi helyzetet ismerve a mostani elbocsátásokra is számítani lehetett az elemzõk szerint, fõleg, hogy a Motorola gyengélkedése mellett általában is csökkent az igény az új mobiltelefonok vásárlása iránt.


A mobilkészülék-piaci dobogóról a harmadik negyedévben letaszított Motorola korábban 7-8 centes részvényenkénti veszteségre számított 7-7,2 milliárd dolláros árbevétel mellett. A Motorola ezen kívül arról is kénytelen volt beszámolni, hogy a negyedik negyedévben az elemzõk 22 milliós várakozásaival szemben 19 millió darabra estek vissza a készülékeladásaik. Nyilván emiatt vártak a bevételi oldalon is 3-500 millió dollárral többet, 7,5 milliárdot az elemzõk.

Mindig van magyarázat 

Magyarázatul a szégyenletes teljesítményre az amerikai cég a fogyasztói igények gyengülését hozta, illetve a kereskedelmi raktárkészletek csökkentését is okolja. A 4000 fõs leépítéstõl és a további területeken végrehajtott költségcsökkentéstõl a cég azt várja, hogy 2009-ben újabb 700 millió dollárt takarítanak meg, így a korábbiakkal összesítve közel 1,5 milliárd dollárral csökkentik kiadásaikat.

Pár évvel ezelõtt a Motorola még fényes helyzetben volt, köszönhetõen a Razr készüléknek, ami a vásárlók egyik favoritja volt, 110 millió darabot adtak el belõle, természetesen tetemes hasznot termelve ezzel. Csakhogy azóta nem sikerült elegendõ újdonsággal elõrukkolniuk, nem vették az akadályt, amit az okostelefonok korának beköszönte jelentett: szép lassan lemaradtak. 

Halvány remények 

A mobil részleg annyira rossz helyzetbe került, hogy a Motorola úgy döntött, hogy egy külön cégbe szervezi ki az üzletágat. Sanjay Jha, az új leányvállalat vezérigazgatója felesküdött a felhasználóbarát készülékek fejlesztésére, s kilátásba helyeztek egy közösségi-hálózatokra fókuszáló, Google Android operációs rendszert futtató okostelefont, igaz ez sem várható 2009 második feléig, amikor már tele lesz a padlás más gyártók Androidos okostelefonjával is.