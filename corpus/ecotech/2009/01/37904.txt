Ötezer dolgozójától válik meg a továbbra is masszívan nyereséges Microsoft

Közzétette a negyedik naptári negyedévre esõ második pénzügyi negyedévének pénzügyi adatait a Microsoft. A cég bevétele ugyan nõtt, nyereségessége azonban csökkent, bár így is masszívan profitábilis maradt. A nyereség apadását a elbocsátásokkal fogják ellensúlyozni Redmondban -- ezzel a vállalat megadta a választ a kérdésre, ami már hetek óta foglalkoztatja a pénzügyi szektort.



Jól fogytak a szerverek, üzleti szoftverek és az Xbox 360 is

2008 utolsó három hónapjában 16,63 milliárd dolláros bevételt könyvelhetett el a Microsoft, ez 2 százalékkal magasabb a megelõzõ év azonos idõszakának szintjénél. A nyereség azonban visszaesett, az üzemi eredmény 8 százalékkal 5,94 milliárd dollárra, a nettó profit pedig 11 százalékkal 4,17 milliárd dollárra apadt. Az egy részvényegységre jutó eredmény 47 cent volt, 2 centtel alacsonyabb az elemzõi várakozásnál és a bevétel sem érte el a 17 milliárdos várakozást. A bejelentés nyomán a Microsoft-részvények máris több mint 6 százalékkal gyengültek.

A PC-piac beszakadása miatt a kliensüzletág 8 százalékkal kevesebb bevételt ért el mint egy évvel korábban, amihez hozzájárult a netbookok váratlan népszerûsége is. Ezeken a gépeken ugyanis a Microsoft zászlóshajója, a Windows Vista helyett az olcsóbb Windows XP fut. A Client Division 3,9 milliárdos forgalom mellett így is 2,9 milliárdos üzemi eredményt ért el.

A szerverszoftverekkel és fejlesztõi eszközökkel foglalkozó Servers and Tools részleg forgalma 15 százalékkal 3,7 milliárd dollárra nõtt, és a divízió 1,4 milliárd dollár üzemi eredményt ért el, 29 százalékkal többet mint egy évvel korábban. Az üzleti szoftverekért és az Office-családért is felelõs Business Division forgalma enyén növekedve elérte a 4,87 milliárd dollárt, m9közben a részleg 3,14 milliárdos üzemi eredményt ért el -- nagyjából ugyanannyit mint 2007 végén.


 Az online üzletág gyakorlatilag stagnált, bevétele 863 millióról 866 millióra nõtt, a veszteség ugyanakkor 247 millióról 471 millió dollárra emelkedett. Üde színfolt a cég mérlegében a Xboxszal is foglalkozó Entertainment and Devices üzletág, amely 3,18 milliárdos bevételt és 151 milliós nyereséget termelt. 2008 utolsó negyedévében a Microsoft 6 millió Xbox 360-at értékesített, ami új rekord a konzol történetében.

Ötezer fõs leépítés

A gyenge gazdasági körülményekre hivatkozva a Microsoft 5 ezer dolgozó elbocsátását jelentette be annak érdekében, hogy takarékoskodjon a költségekkel. A leépítések fejlesztõket, marketingeseket, pénzügyi, jogi, HR- és informatikai pozíciókat egyaránt érintenek. Az elbocsátásokra a következõ 18 hónap során kerül majd sor, a létszámcsökkenéstõl mintegy 1,5 milliárd dolláros éves megtakarítást vár a cég. Ugyanakkor -- szögezte le a dolgozóknak küldött feljegyzésben Ballmer -- a vállalat új dolgozókat is felvesz a "kulcsfontosságú növekedési területek" támogatására, így a Microsoft alkalmazotti létszáma mindössze 2-3 ezer fõvel, azaz 1-2 százalékkal csökken. A piaci bizonytalanság miatt a Microsoft nem ad pénzügyi elõrejelzést a fiskális év hátralevõ részére. 