Erõsíti a jelenlétét a hazai piacon a HTC

A Magyarországon egyelõre még szerény ismertséget magáénak tudó tajvani HTC "hivatalosan is belép a magyar piacra", igaz ehhez nem alapított helyi irodát, nem nyílik márkakereskedés sem, sõt a sajtótájékoztatón arról sem esett szó, hogy mi az oka annak, hogy a cseh piachoz képest nálunk ez a hivatalos belépés 17 hónappal késõbb történt meg.



Az okostelefonok mestere Magyarországon

Az 1997-ben alapított HTC (High Tech Computer) eredetileg egy OEM-gyártó volt, más cégek számára szállított mobil- és számítástechnikai készülékeket. 2002-ben viszont piacra lépett az elsõ saját márkás telefonnal, mára pedig már több tucat Windows-alapú készüléket kínál a vásárlóknak. Európában 2,5 éve építette ki elsõ hídfõállásait a cég, s azóta például az Egyesült Királyságban, vagy Lengyelországban már számottevõ ismertségre és népszerûségre tett szert. A cég tavaly szeptemberben került az érdeklõdés homlokterébe, amikor megjelent a világ elsõ Android-alapú okostelefonja, a T-Mobile G1, amelyet a HTC gyárt a magenta szolgáltató megrendelésére.


Annak ellenére, hogy a sajtótájékoztatón azt jelentették be, hogy megérkezett hazánkba a HTC, már eddig is lehetett kapni ezeket a  készülékeket az LCP Systems csatornáin keresztül, illetve mindhárom szolgáltatónál volt, vagy jelenleg is van HTC telefon. A Pannonnál a P3600, illetve a most bejelentett Touch Cruise azonos nevû elõdje, a Vodafone kínálatában pedig a multimédiás képességeire büszke Touch Diamond vásárolható meg, a T-Mobile-nál pedig a Touch Plus és a Vario III kapható, igaz, a szolgáltató saját neve alatt.

A HTC új partnere a hazai piacon a TCCM, amely az elmúlt években bizonyított a cseh, illetve román piacon, így mostanra már több jelentõs kelet-európai piacért felelõs fõdisztribútorrá lépett elõ. "Legfõbb célunk, hogy olyan közel lehessünk a magyar partnereinkhez és vásárlóinkhoz, amennyire csak lehet" -- mondta Tomasz Lesniak, a HTC regionális igazgatója. "Hosszútávú együttmûködésünk a TCCM-mel, a hivatalos magyar partnerünkkel hozzásegíti majd a HTC-t, hogy eljuttassuk készülékeinket magyarországi vásárlóinkhoz."

A titokzatos új partner

A HTC közép-kelet európai képviselete Varsóban van, míg a terjeszkedõ  TCCM-nek prágában van a székhelye, ahol több mint 100 partnerrel áll kapcsolatban. Hazánkban a HWSW tudomása szerint egyelõre 3 disztribútorral mûködik együtt, ezek közül az egyik természetesen a hivatalos forgalmazást eddig is végzõ LCP Systems.

A HWSW kérdésére Árpási Éva, a TCCM egyedüli magyar alkalmazottja elmondta, hogy folyamatosan tárgyalnak a leendõ partnerekkel, így az úgynevezett "open market" kapcsolatok is kialakulóban vannak, illetve komoly hangsúlyt fektetnek a mobiltelefon-szolgáltatókkal való közeli viszony kialakítására is. Tudomásunk szerint a magyar kapcsolattartó révén hamarosan megköttetik egy régóta húzódó megállapodás, így várható, hogy a Pannon kínálatában gyakrabban találkozunk majd a HTC készülékeivel.

A TCCM magyarországi színrelépése valójában tavaly augusztusban történt meg, amikor is a Vodafone-nal megállapodás született a Touch Diamond forgalmazásáról, majd októberben kezdõdött az együttmûködés többek közt az LCP Systems-szel. Az ezt megelõzõ idõszakban egy BrightPoint nevû disztribútor felelt Magyarországért, illetve több európai országért, de a HTC valószínûleg nem volt lenyûgözve a teljesítményétõl. A Brightpoint széles mûszaki-elektronikai palettával rendelkezik, világszerte 25 ezer partnerrel dolgozik együtt, s elképzelhetõ, hogy éppen ezért nem tudott kellõ figyelmet fordítani a tajvani okostelefongyártó termékeinek piaci bevezetésére a kelet-európai régióban.

Jöhet a nagy HTC-kampány

Az LCP örömtelinek tartja a közvetlen helyi kapcsolat érkezését -- mondta el lapunknak Csizmarik Judit, az LCP Systems marketing-igazgatója. A A technikai és marketing-támogatás javulása közvetlenül a forgalmazók számára jelent pluszt, de végeredményben a fogyasztók érzik majd hasznát. Árpási Éva úgy vélekedett, minden szempontból elõny, ha Magyarországon egy helyi kapcsolattartó tárgyal a partnerekkel, aki ismeri az itteni jogi és üzleti környezetet.

Fordítsa az arcát tefeléd... 

A tegnapi bemutatón a fõszerepet a második generációs HTC Touch Cruise kapta, ami a tavasz folyamán lesz majd elérhetõ minden piacon. Az okostelefon a szokásostól erõsebb, 528 Mhz-es Qualcomm processzorral érkezik, ami a látványos grafikus felület zökkenõmentes megjelenítését teszi lehetõvé, továbbá 512 Mbyte ROM, illetve 256 MByte RAM áll majd a programok rendelkezésére. A 2,8 hüvelykes kijelzõ a QVGA, azaz 320x240 pixel felbontású. 


A gyártó célja a modellel, hogy teljesen összeolvassza a GPS és a telefonfunkciót. Ehhez olyan apróságokra is odafigyeltek a fejlesztõk, minthogy az autós tartóba helyezve a telefont, az azonnal átáll a navigációra és útközbeni használatra kialakított menüre. A navigációs szoftvert viszont nem a Nav N Go, hanem a Magyarországra is csak TeleAtlas-térképpel rendelkezõ TomTom biztosítja, de a tulajdonosok késõbb természetesen bármilyen térképszoftvert telepíthetnek.

A Cruise-on kívül a bemutatón szó esett a már forgalmazott Touch HD, Touch Pro és S740 készülékekrõl is, melyek eddig is megvásárolhatóak voltak, de feltételezésünk szerint hamarosan bekerülnek a mobilszolgáltatók kínálatába is. Dr. Florian Seiche, a HTC európai igazgatója ugyan nem erõsítette meg újságírói kérdésre a T-Mobile G1 érkezését, de más forrásokból tudjuk, hogy legkésõbb tavasz elején ez a készülék is megjelenik nálunk is.