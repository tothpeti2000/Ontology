Frissítve: Nem beszél a Magyar Telekom a vasárnapi internetzavar részleteirõl

[BAMA/MTI/HWSW] Vasárnap országos kiterjedtségû zavar támadt az internet elérésében, ami nem csak az egyéni felhasználókat, de például az Adatparkban hosztolt szervereket is érintette. A baranyai bama.hu szerint egy munkagép vágta át a Magyar Telekom (MT) egy optikai kábelkötegét az M6-os autópálya építési területén, az átirányított forgalom miatt túlterhelõdött több hálózati eszköz, majd egyikük meghibásodott -- ezt a cég késõbb megerõsítette. Vasárnap kora délután a Magyar Telekom egy 20 gigabites BIX-csatlakozása teljesen eltûnt a netrõl. Publikálását követõen a cikket kiegészítettük az MT hivatalos állásfoglalásával.



Az MT hivatalos kommunikációja szerint vasárnap 11 óra 10 perckor egy, az M6-os nyomvonalán dolgozó munkagép átszakította a vállalat egy optikai kábelét. A korábban azon áramló adatforgalom a szakadást követõen másfelé vette az irányt, az alternatív útvonalon lévõ berendezések egyike azonban a tartós túlterhelés következtében meghibásodott, az MT összes routolt IP-alapú szolgáltatása leállt.

 Ekkor a T-Com 20 gigabites BIX-portja teljesen elhallgatott, a  Hungarian Unix Portal felhasználók beszámolói alapján az ADSL- és kábelinfrastruktúra, a T-Mobile és Pannon mobilnet a Dunántúlon üzemképtelenné vált, Pécstõl kezdve Székesfehérváron és Keszthelyen át Gyõrig, de jelentettek leállást Debrecenbõl és Nyíregyházáról is. Ezen túlmenõen elérhetetlenek voltak az Adatparkban és az Interware-nél üzemeltetett szerverek is. A hibát nagyjából délután négy órára sikerült részlegesen elhárítania a vállalatnak.


A bama.hu úgy tudja, Tolna és Szekszárd között, vagyis Magyarország déli részén történt a baleset, amit az MT is megerõsített késõbb, így nem világos, ez miért okozott fennakadásokat például Gyõrben is. Maradi István, a Magyar Telekom mûszaki igazgatóhelyettese az MTI-nek úgy nyilatkozott, még elemzik a történteket. Az MT egy másik alkalmazottja, Németh Attila ügyfél-érdekképviselõ menedzser nem hivatalos véleményében a POLIfórumon hárítja a felelõsséget egy vasárnapi bejegyzésében, hiszen vis major történt, és kifogásolja, hogy a kérdéssel intenzíven foglalkozó HUP-on és Webisztánon "mennyi hülye írt", utalva arra, hogy rengeteg téves, fals információ került elõ melyek egy része indulattal teli, és az MT ellen irányul, mellõzve minden valóságalapot vagy szakmailag reális elvárást.

Az MT hivatalos tájékoztatása a következõképpen szól: "A Magyar Telekom  hálózatában január 25-én 11 óra körül átvágtak egy optikai kábelt az autópálya-építés területén, Tolna és Szekszárd között. Az adatforgalom átterelésre került, ennek következtében a hálózat bizonyos pontjain túlterhelés jelentkezett. A terhelés miatt Budapesten egy hálózati útválasztó eszköz (router) tönkrement, emiatt 13.30-tól nem voltak elérhetõk a Magyar Telekom internet alapú (IP) hálózatán nyújtott szolgáltatások. A meghibásodott eszköz cseréjét és az átvágott kábel helyreállítását követõen 16.20-tól minden szolgáltatás ismét zavartalanul mûködött. A Magyar Telekom elnézést kér az okozott kellemetlenségért minden érintett ügyfelétõl, aki az említett idõszakban nem tudta elérni szolgáltatásainkat. "

Egyes vélemények szerint a hiba kiterjedtségét az magyarázza, hogy a terhelés minél jobb elosztása érdekében az MT gerinchálózata körgyûrûs felépítésû, így az egyik kiesése miatt a másik vonalon lévõ túlterhelt hálózati eszközök egyikének meghibásodása végképp összeomlasztotta az MT gerincén folyó forgalmat -- errõl tanúskodik a BIX is. A részletes magyarázatig azonban, amelyet leginkább a szolgáltatás és szerverek kiesését megérzõ informatikusok hiányolnak, semmi biztosat nem lehet tudni.

Ilyen technikai leírás azonban az információk érzékenységére való tekintettel valószínûleg sosem lesz publikus, hiszen az MT IP-hálózatának védelme nem csak üzleti titok, hanem többek közt nemzetbiztonsági kérdés is. Maradi ígéri, dolgoznak egy terven, mely biztosítja, hogy a jövõben ne fordulhasson elõ ilyen. Addig szórakozásként elolvashatjuk a szakadás fiktív történetét a munkagép kezelõjének szemszögébõl.