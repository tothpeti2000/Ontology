Mindenki a Palm új okostelefonját várja, nem fogynak a régiek

Kevesebb mint harmadára esett egy év alatt a Palm bevétele, a vesztesége pedig megnõtt a februárban véget ért harmadik pénzügyi negyedévben. A cég problémáját saját maga okozza, mindenki a januári CES-en bemutatott Pre okostelefont várja, a régebbi modellek már nem fogynak.



A február 28-án zárult pénzügyi negyedévben a Palm mindössze 90,6 millió dolláros bevételt termelt, amihez 95 milliós veszteség társult. Egy évvel korábbban a cég forgalma meghaladta a 312 millió dollárt, vesztesége 54,7 millió dollár volt. A visszaesés oka egyértelmûen a Pret megelõzõ várakozás, ami miatt a jelenlegi generációs termékei nem fogynak a Palmnak. A cég helyzetét a vállalati felhasználásra szánt, Windows Mobile-t futtató Treo Pro késése is nehezítette.

Ed Colligan, a vállalat elnök-vezérigazgatója jó hírekkel is szolgált: a Pre lényegében készen van és még az elsõ félév során megjelenik az Egyesült Államokban a Sprint Nextel mobilszolgáltató kínálatában -- a pontos dátummal azonban továbbra is adós a Palm. A vállalat emellett tárgyalásokat folytat a lehetséges európai partnerekkel is. Colligan határozottan kijelentette, a Palm rendelkezik elég pénzzel ahhoz, hogy nagyszabású kampánnyal támogassa a Pre megjelenését.




 A Palm Pre hardvere nem hoz áttörést, a készüléket a szoftvere teszi különlegessé. A webOS névre keresztelt operációs rendszer a vállalat ígérete szerint lehetõvé teszi, hogy a különféle (web)alkalmazásokat hatékonyan lehessen egyszerre használni. A kezelõfelületet úgy tervezték, hogy az éppen futó programok és megnyitott weboldalak könnyen áttekinthetõk legyenek, egyszerû legyen köztük a váltogatás. A Palm korábbi szoftverét, a Palm OS-t nyugdíjba is küldi, a jövõben kizárólag a webOS-re koncentrál, vállalati okostelefonjaira pedig Windows Mobile-t telepít.

Ed Colligan a Palm tegnapi elemzõi konferenciáján elmondta, a cég számos olyan készüléket tervez, amelyek a webOS-re épülnek és eltérõ piaci szegmenseket fednek le. A vállalatvezetõ elárulta, azok a mobilszolgáltatók, amelyeket a Palm eddig beavatott a jövõbeli készülékekkel kapcsolatos elképzeléseibe, el voltak ragadtatva. A Pre és a többi webOS-alapú telefon megjelenése újra gatyába rázhatja a Palm pénzügyi teljesítményét. A legutóbbi negyedévben a vállalat 5 százalékos bruttó eredményhányadot tudott elérni, Colligan szerint a Pre segítségével ezt 30 százalékra lehet emelni.