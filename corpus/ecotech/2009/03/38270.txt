Alig nõ az informatikai szolgáltatások európai piaca, az outsourcing az üde színfolt

A korábbi 2,6 százalékról 0,6 százalékra csökkentette az informatikai szolgáltatások európai piacának növekedésére vonatkozó elõrejelzését az IDC. A recesszió után a piac lassan talál majd magára, 2010-ben is csak 2,2 százalék lesz a növekedés.



Az IDC utoljára novemberben frissítette elõrejelzését, akko azonban még 0,5 százalékos GDP-növekedés nézett ki Európában, a legújabb prognózis azonban már 2,5 százalékos csökkenésrõl szól, a recesszió az összes országot érinteni fogja. Az üzleti várakozások rekordmélységben vannak, ezért a szervezetek rendre befagyasztják költségeiket, ami természetesen az informatikai piacon is érezteti a hatását. Ez a bizonytalanság a tanácsadási és rendszerintegrációs tevékenységekre is rányomja a bélyegét, az IDC ezen a területen 1,4 százalékos csökkenésre számít 2009-ben.


 A költségek csökkentése érdekében várhatóan sokan mozdulnak el a tevékenységek kihelyezése (outsourcing) irányába, a szektor 4,4 százalkos növekedés elé néz az idén. A szolgáltatóknak azonban meg kell majd küzdenie azzal a kettõsséggel, hogy a megrendelõk alacsony áron magas színvonalú szolgáltatást várnak el. 

"Sok projektet el fognak halasztani, több kisebb részre darabolják õket" -- vélekedik Laura Converso, az IDC szoftverekért és szolgáltatásokért felelõs kutatási vezetõje, aki szerint a kockázatok csökkentésével, összeolvadásokkal és a költséghatékonyság növelésével kapcsolatos projektek továbbra is zöld utat kapnak majd. Az munkaerõ-igényes szolgáltatások kilátásai azonban nem túl biztatóak Converso szerint, ezen a területen a megkötött megállapodások száma és értéke is csökkenni fog 2009-ben.

Az IDC-nél úgy látják, az informatikai büdzséket a cégek annyira megvágják amennyire csak lehet, csupán a legszükségesebb üzemeltetésre költenek, a beruházások teljesen leállnak, ami a hardver- és szofverpiac mellett a bevezetési és támogatási szolgáltatások, valamint a képzések iránti is visszaveti a keresletet, elõbbiek esetében 2 százalékos, utóbbinál 5 százalékos visszaesést jövendöl 2009-re az IDC.

A válságot követõen egy teljesen új informatikai színtér rajzolódik ki majd a romok közül, ahol a SaaS és a cloud computing lesz az uralkodó trend. Az IDC másik elõrejelzése szerint 2012-re a cloud-szolgáltatások piaca 42 milliárd dollárosra hízik. Egy közel 700 informatikai vezet megkérdezésével készített felmérés alapján leginkább a költségek potenciális csökkentése miatt számolnak a vállalatok a clouddal.