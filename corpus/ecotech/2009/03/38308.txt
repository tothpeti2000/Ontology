Nõtt a Take-Two bevétele és vesztesége, továbbra is kelendõ a GTA IV

Közzétette január 31-én zárult pénzügyi negyedévének eredményeit a Take-Two Interactive. A játékkiadó bevétele enyhén növekedett, azonban a veszteség is dagadt, mert emelkedtek a marketinggel és fejlesztéssel kapcsolatos költségek.



A jelenlegi pénzügyi év elsõ negyedévében 256,8 millió dolláros forgalmat ért el a Take-Two, ami éves összehasonlításban 6 százalékos növekedést jelent. Az ünnepi szezonban jól fogyott a Grand Theft Auto IV, a Carnival Games, az NBA 2K9, valamint a Midnight Club: Los Angeles. A negyedéves veszteség azonban a kiadások növekedése miatt 38 millió dollárról 50,4 millióra emelkedett -- részben egy 4,9 millió dolláros jogi költség miatt, illetve 6,2 millió dollárnyi részvényalapú kompenzációnak köszönhetõen. Az egyszeri tételek nélkül a veszteség 52 cent volt részvényenként. A Thomson Reuters által megkérdezett elemzõk 207 milliós forgalom és egyszeri tételek nélkül részvényenként 73 centes veszteségre számítottak.


 Strauss Zelnick, a Take-Two igazgatótanácsának elnöke szerint 2009-ben rendkívül bizonytalanok a kilátások és a recesszió a videojáték-ipart sem kerülheti el. A vevõk nagyon meg fogják nézni, miért adják ki a pénzüket, ezért igazi piaci sikert csak tényleg jó játékokkal lehet majd elérni.

A Take-Two ugyanakkor büszke lehet arra, hogy a Grand Theft Auto IV-bõl január végéig összesen 13 millió példányt adtak el. Az elsõ negyedévben a GTA IV a vállalat bevételének 40 százalékát termelte. A játékhoz a "The Lost and Damned" után még az idén érkezik egy második letölthetõ kiegészítõ is, kizárólag Xbox 360-hoz. A cég emellett nagy reményeket fûz idén a Red Dead Redemptionhöz is. A második negyedéves kilátások azonban viszonylag borúlátók, a bevétel 200-220 millió dollár között várható.