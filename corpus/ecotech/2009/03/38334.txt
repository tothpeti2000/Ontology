Vezércsere az AOL-nál

[WSJ/HWSW] A Google amerikai értékesítésért felelõs alelnöke, Tim Armstrong váltja az AOL élén Randy Falco elnök-vezérigazgatót, akivel együtt távozik Ron Grant operatív igazgató is. Iparági megfigyelõk szerint a vezetõváltás az AOL és a Time Warner szétválásának elõszele lehet, amelyrõl már régóta keringenek pletykák.



Túl a csúcson

Az Egyesült Államok legnagyobb internetszolgáltatójaként mûködõ AOL az évezred elején 240 milliárd dolláros piaci értékkel bírt, ekkor olvadt össze a Time Warnerrel egy 164 milliárd dolláros tranzakció keretében. Hogy az AOL mekkora is volt azt jól mutatja, hogy formálisan az internetszolgáltató vásárolta fel a tartalomszolgáltató óriást, így jött létre az AOL Time Warner (ma már csak Time Warner). Az ügylet természetesen túl volt értékelve, mint a dotkom-robbanás idején minden, 2002-ben az AOL Time Warner 99 milliárd dolláros goodwill-veszteséget volt kénytelen leírni.

 Internetszolgáltatóként az AOL elõfizetõi létszáma lényegében ezóta folyamatosan olvad, a vállalat ezért a tartalomszolgáltatás felé fordult, azonban nem sok sikerrel -- ma már lényegében nem is szokták egyszerre emlegetni az olyan webes óriásokkal mint a Google, a Yahoo és a Microsoft. A Time Warner divíziójaként mûködõ AOL forgalma tavaly 20 százalékkal apadt és 4,1 milliárd dollárt tett ki, az üzemi veszteség meghaladta az 1,1 milliárdot, amelyrõl fõleg egy 2,2 milliárdos goodwill-leírás tehet. Az AOL forgalmából a hirdetések 2,2 milliárd dollárt tettek ki, a fennmaradó rész elõfizetésekbõl folyt be, utóbbiak 31 százalékkal csökkentek egy év alatt.





Tim Armstrong



Ahogy az AOL teljesítménye egyre gyengült és egykor fényesen csillogó márkaneve is megkopott, egyre inkább kolonccá vált a Time Warner nyakán, Jeff Bewkes elnök-vezérigazgató az utóbbi idõben többször is szóba hozta az eladást vagy az önállósítást. Tavaly, miután a Microsoft felvásárlási ajánlatot tett a Yahoo-ra, Bewes megpróbálta az AOL-t rásózni a Yahoo-ra, sikertelenül.

Merre tovább?

A vezérváltás egyértelmûen annak az beismerése a Time Warner részérõl, hogy az AOL élére az NBC tévécsatornától 2006-ban elcsábított Falco nem váltotta be a várakozásokat. Falco az NBC-nél kereskedelmi vezetõként jó kapcsolatot tudott kiépíteni a hirdetõkkel, azonban semmilyen tapasztalata nem volt internetes területen és ezért folyamatosan kritizálták is õt. Vezetése alatt az AOL több mint másfél milliárd dollárt költött akvizíciókra, az általa üzemeltetett oldalak és szolgáltatások látogatóinak száma szépen növekedett, ám ezt nem követték a bevételek.


  Egyelõre nem tudni, Tim Armstrong milyen irányba viszi a világ legnagyobb internetes vállalatát, amelynek oldalaira januárban több mint 104 millióan voltak kíváncsiak a comScore adatai szerint. Maga Armstrong is bevallotta, hirtelen érte õt a Time Warner megkeresése és az elkövetkezõ heteket azzal fogja tölteni, hogy találkozik az AOL vezetõivel, megismeri a vállalat helyzetét és ezt követõen dönt a jövõrõl.

Piaci elemzõk szerint Armstrong távozása komoly csapás a Google-nek, ugyanis egyike volt azoknak, akik kapcsot jelentettek a webes óriás és a legnagyobb hirdetõk között. A Wall Street Journal által megszólaltatott források szerint Armstrong már két éve is el akarta hagyni a Google-t, azonban Eric Schmidt elnök-vezérigazgató akkor még maradásra tudta bírni. A vezetõ most már nem tudott ellenállni a kísértésnek, hogy egy ilyen nagy céget vezethet, amire a Google-nél biztos nem lenne lehetõsége.