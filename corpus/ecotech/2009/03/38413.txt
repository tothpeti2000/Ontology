IDC: a vártnál nagyobb bajban a mobiltelefon-piac

Frissítette mobiltelefon-piaci prognózisát az IDC, a piackutató vállalat 8,3 százalékos visszaeséssel számol az idén. Az okostelefon-eladások továbbra is növekedni fognak, azonban az ütem csak kevesebb mint fele lesz a vártnak.



A pénzügyi krízist követõ gazdasági visszaesés már a negyedik negyedévben rányomta a bélyegét a mobilpiacra, az év utolsó három hónapjában 11 százalékkal kevesebb készüléket adtak el mint egy évvel korábban. Hét év óta most elõször fordult elõ, hogy a karácsonyi szezont is magában foglaló idõszakban az eladások nem kétszámjegyû százalékkal nõttek éves összehasonlításban. A drámai negyedik negyedév ellenére tavaly még 4,3 százalékkal nõtt a mobilpiac, idén azonban jelentõs visszaesés várható.

A fejlett piacokon (Japán, Egyesült Államok, Nyugat-Európa) látványos, kétszámjegyû százalékos piaccsökkenés várható az IDC szerint, a szolgáltatóknak komoly fejtörést eredményez hogy megfelelõ konstrukciókat dolgozzanak ki, amelyek növelik a vásárlási hajlandóságot. A BRIC országokban (Brazília, Oroszország, India, Kína) korábban látott erõs növekedés is visszaesik, idén mindössze átlagosan 0,3 százalékos piacbõvülésre számít az IDC -- Oroszországban ez már csökkenést jelent.


 A recesszió mélyülése miatt az IDC látványosan megvágta az okostelefon-eladásokra vonatkozó elõrejelzését is. Az elemzõcég korábban azt jósolta, 2009-ben 8,7 százalékkal bõvül majd a piac, most ezt 3,4 százalékra módosította. Továbbra is valószínûnek látszik, hogy a jövõben egyre többen térnek át az egyszerû mobiltelefonokról okostelefonokra, a jelenlegi gazdasági helyzetben valószínûleg sokan elhalasztják a vásárlást a készülékek viszonylag magas ára miatt.

Ryan Reith, az IDC elemzõje szerint a 2009-es kilátások eleve negatívak voltak és 2008 negyedik negyedévének sokkoló eredményei valamint a gazdaság állapotára vonatkozó borús kilátások miatt a prognózis egyre pesszimistább. Ugyanakkor továbbra is milliárdok élnek a világon mobiltelefon nélkül, így a piacnak még van hová növekednie és 2010 elején ismét emelkedõ pályára állnak majd az eladások.