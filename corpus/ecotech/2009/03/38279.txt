Csökkenõ bevétel mellett tudta növelni nyereségét a Montana

Csökkenõ árbevétel mellett tudta növelni nyereségét a Montana Zrt.-ból és a Noreg Kft.-bõl álló Montana csoport. A 2008-as forgalom ugyan 11 százalékkal 3,4 milliárd forintra apadt, a profit viszont 60 százalékkal nõtt.



A Montana csoport jó eredményei mögött egyfelõl a Noreg kiváló tavalyi teljesítménye áll, másfelõl az anyavállalatnál sikeresen végrehajtott stratégiaváltás, amely saját termékekre és szolgáltatásokra helyezi a hangsúlyt. A Montana Zrt. tavalyi bevételének közel kétharmada szolgáltatásokból folyt be, a termékértékesítésen belül pedig egyre nagyobb a saját megoldások aránya.


 A cég saját termékei közül a legfontosabbak a MonDoc System dokumentumkezelõ rendszer, illetve a MonFlow, amely egy grafikus felület alatt mûködõ, konfigurálható MonFlow munkafolyamat-támogató rendszer. Utóbbihoz tavaly nagy várakozásokat fûzött a Montana, s a termék ezeket be is váltotta, 2008 során 9 helyen vezették be a MonFlow-t. Emellett említésre méltó még az Infovadász névre hallgató szövegbányászati szoftver, amelyet az Országos Rendõrõkapitányság mellett a Vám és Pénzügyõrség is használ.

 Idén a Montana célja a innovációs tevékenységének erõsítése, a cég vezetésének meggyõzõdése, hogy válság ellen is legjobb orvosság az innováció. "A Montana Zrt. nagyon tudatosan törekszik arra, hogy mûködésének tengelyében évrõl évre, hónapról hónapra egyre inkább a kutatás-fejlesztés és innováció álljon" -- mondta Vadász Pál elnök-vezérigazgató. "Számunkra a legfontosabb, hogy fejlesztési irányaink egyre inkább a világban zajló legfontosabb fejlesztések irányát kövessék. Vannak a hasznos tudásnak olyan területei, ahol nem csak a legnagyobb országok, a legnagyobb cégek rúgnak labdába. Lehet, hogy Magyarországon kevés a tõke, de szellemi tõkében egyáltalán nem szenvedünk hiányt. A jövõnket mi erre alapozzuk."

Amint arról a HWSW korábban már beszámolt, a Montana üzletbiztonsággal foglalkozó leányvállalata, a Noreg 2008-ban 565 millió forintos árbevételt és 62,5 millió forint adózás elõtti profitot tudott elérni. A forgalomból a termékeladás 46 százalékkal, a szolgáltatások pedig 54 százalékkal részesedtek. 2009-re az árbevétel némi csökkenése mellett a nyereség legalább 10 százalékos bõvülését várja Dr. Kõrös Zsolt, a Noreg vezére.