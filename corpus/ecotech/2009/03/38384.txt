Videokamera-gyártót vett a Cisco

A Cisco Systems 590 millió dollárér értékû részvényért megvásárolja az olcsó Flip digitális videokameráiról ismert Pure Digital Technologies vállalatot, ezzel a fogyasztói elektronikai piac új szegmensében jelenik meg.



A szuperolcsó Flip Mino kamerák két éve jelentek meg a boltok polcain. A kiviteltõl függõen 129-229 dollárba kerülõ eszközökben 1-4 gigabájt memória van, amire 60 perc videót rögzíthet a tulajdonos 640x480, a MinoHD esetében 1280x720 pixeles felbontásban, 30 fps sebességgel. A zsebrevágható kamerákról USB-csatlakozáson keresztül lehet az elkészített filmeket letölteni. A Flip Minókból megjelenésük óta már kétmillió darab kelt el.

A Flip Minók videofelvételi képességei lényegében megfelelnek az újabb digitális fényképezõgépekének. Ez a piac pedig rendkívül zsúfolt és az elérhetõ nyereség egyre kisebb. A Cisco számára természetesen nem a  papírvékony nyereséggel értékesíthetõ kamerák eladása jelenti az elsõdleges motivációt a felvásárlásnál, hanem a márkaismertségének növelése a fogyasztók körében, illetve a digitális videózás terjedésének elõsegítése. Utóbbi a hálózati eszközök piacának talán legfontosabb hajtóereje jelenleg. 



A Cisco Visual Networking Forecast felmérése szerint 2007-tõl 2012-ig a globális IP-forgalom kétévenként megduplázódik, 2012-re pedig a teljes IP-forgalom felét a videoalapú szolgáltatások adják majd. Három év múlva a világ IP-hálózatain 522 exabájt, vagyis több mint fél zettabájt forgalom megy majd keresztül: ez havonta mintegy 125 milliárd DVD-film letöltésének felel meg. A Flip kamerák elõsegíthetik a Cisco otthoni piacra szánt Linksys hálózati berendezéseinek eladását is, a sokat videózó felhasználóknak ugyanis elõbb-utóbb szüksége lehet a Linksys termékeire, például hálózatba kapcsolható külsõ merevlemezre vagy digitális szórakoztató központra.


  A hálózati berendezések vezetõ gyártója az elmúlt évek során számos akvizícióval bõvítette tevékenységét a fogyasztói elektronikai piacon. 2003-ban a cég megvette az otthoni hálózati eszközöket kínáló Linksyst, 2005-ben a kábeltévés set-top boxokat gyártó Scientific Atlantát, illetve a hálózatra köthetõ DVD-játszóiról ismert dán KiSS Technologyt. 2002-ben a Cisco forgalmának 84 százalékát adta az alaptevékenység, vagyis a switchek és routerek eladása, tavaly már csak 64 százalékot.

John Chambers, a Cisco elnök-vezérigazgatója határozottan úgy véli, vállalatának a válságot ki kell használnia és folytatnia kell az akvizíciós tevékenységet. A kaliforniai cég 29,5 milliárd dolláros készpénzállománnyal rendelkezik, vagyis lényegében azt vesz, amit akar.