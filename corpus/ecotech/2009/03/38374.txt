Csökkenõ nyomtatópiacon is erõsíteni tudott a Samsung

Az LCD-tévék és a mobiltelefonok mellett a Samsung számára a nyomtatópiac is a fókuszterületek közé került. Ennek bizonyítéka az is, hogy a vállalat tavaly õsszel önállósította nyomtatókkal foglalkozó üzletágát, amelynek élére Magyarországon Szendi-Horváth Ádámot nevezték ki.



A Gartner regionális adatai szerint 2008-ban 8 százalékkal csökkent a nyomtatópiac tavaly az EMEA régióban. A legnagyobb öt gyártó közül egyedül a Brother és a Samsung tudott növekedést elérni, a koreai cég 16 százalékkal 2,8 millióra növelte szállításait. Szendi-Horváth Ádám becslése szerint a vállalat részesedése a hazai piacon 27 százalék körül volt tavaly, amit 31 ezer berendezés értékesítésével tudott elérni. A Samsung hazai bevételének 7-8 százalékát adják a nyomtatók.


 2008-ban 10 százalékkal csökkent a hazai nyomtatópiac, a Samsung azonban 20 százalékkal tudta növelni szállításait. Idén a recesszió mélyülése miatt 5-8 százalékos piaccsökkenéssel számol Szendi-Horváth Ádám, a Samsung reális célja hogy legalább ugyanannyi készüléket értékesítsen mint egy éve, és növelje részesedését. A lézerek piacán a Samsungot kizárólag a HP elõzi meg a rangsorban, azonban a kaliforniai cég befogható távolságban van, elõnye kevesebb mint 10 százalékpont.

Samsung: egy nyomtató is lehet szép

A Samsung nyomtatással foglalkozó üzletága jelenleg 6 disztribútorral és mintegy 2000 dealerrel dolgozik Magyarországon. Az eladott készülékek többsége otthonokba és kisirodákba kerül, de egyre növekszik a vállalati, intézményi felhasználók köre is, ma már a forgalom negyedét adják -- tudta meg a HWSW. A koreai cég elektronikai termékeivel (tévék, mobiltelefonok) felépített márkaismertségére ma már a nyomtatót vásárlók is kedvezõen reagálnak, a vállalatok és intézmények körében pedig a siker egyik záloga a Samsung faxokkal szerzett kedvezõ tapasztalat lehet. 

A Samsung számos ismert nyomtatómárka számára gyárt készülékeket évek óta, az eltelt évek során jelentõs tapasztalatra tett szert. A cég kimondott célja, hogy 2012-re utolérje a HP-t a nyomtatópiacon.