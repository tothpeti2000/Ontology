A válság szüli a világ legnagyobb memóriagyártóját

Állami vállalatban egyesülnek a tajvani memóriagyártók -- jelentette be a szigetország gazdasági minisztere, Chii-Ming Yiin. A kormányzat által létrehozott Taiwan Memory Co. (TMC) holdingba akár 2 milliárd dollárnyi állami tõke is érkezhet majd, a fejlett technológiát pedig amerikai vagy japán partner adja. A cél egy potens piaci szereplõ létrehozása, amely versenyképes lehet a piacot uraló Samsung Electronicsszal szemben.



Együtt a Samsung ellen

Jelenleg hat memóriagyártó mûködik tajvanon, három nagyobb (ProMOS, Nanya, Powerchip) és három kisebb (Winbond, Rexchip, Inotera), ezeket fogja majd össze a Taiwan Memory, amelynek élére igazi félvezetõipari veterán, John Hsuan kerül, aki korábban a világ második legnagyobb szerzõdéses chipgyártóját, a United Microelectronics Corporationt (UMC) vezette, ahol összesen 24 évet töltött el. A Taiwan Memory nyár közepére jöhet létre, a jogi kérdéseket akkorra tisztázzák a felek.  

Mivel a memóriachipek specifikációit szabványok rögzítik, a cégek az áron kívül másban nemigen tudnak versenyezni. Alacsony ár a gyártási költségek leszorításával érhetõ el, ennek érdekében a piaci szereplõk folyamatos befektetésekre vannak kényszerítve, fejleszteniük kell technológiájukat és bõvíteniük kell kapacitásukat, mivel az ipar lényegében a méretgazdaságosságról szól, semmi másról. 2007 elejére a gyártók túlkapacitásokat építettek ki, a chipek iránti kereslet azonban nem futott fel a várt mértékben, ezzel pedig végzetes mélyrepülés vette kezdetét. 2007-ben és 2008-ban az irányadó 1 gigabites DDR2 memóriachipek ára kevesebb mint hatodára esett vissza, ami a gyártóknak összesen 12 milliárd dollár feletti veszteséget okozott.



A TMC létrejöttével és a német Qimonda csõdjével a DRAM-ipar lényegében nyolcról négyszereplõssé szûkül, ezzel a Samsung legrosszabb rémálma válik valóra, amiért nagyrészt magát okolhatja. A legnagyobb és legnyereségesebb memóriagyártóként a Samsung eleinte a versenytársak kivéreztetésére játszott, azonban amikor elkezdett formálódni a tajvani cégek egyesülésének gondolata, a koreai óriás saját érdekében behúzta a kéziféket, visszafogta termelését, és megemelte árait. A DRAMeXchange elemzése szerint ugyanis a hat tajvani memóriagyártó "egyesítése" a legnagyobb gyártási kapacitással rendelkezõ vállalatot hozza létre havonta 480 ezer megmunkált szilíciumszelettel. A jelenlegi legnagyobb DRAM-gyártóként a Samsung havi 390 ezer wafert tud megmunkálni, a Hynix pedig 297 ezret.


 Az azonnali piacon jelenleg ismét 80 dollárcent körül kötik az üzleteket, február elején 1,2 dollár körüli magasságban volt még az ár, oda a december végi 60 centes mélypontról kapaszkodott fel. A januári emelkedés alighanem a Samsungnak volt köszönhetõ: amikor a vállalatnál látták, hogy a nehéz helyzetbe került tajvani versenytársak egyesülésre készülnek, a cég lazított az árprésen, és úgy tûnik, miután a cég tisztába jött azzal hogy elkésett és a tajvani versenytársak egyesülése elkerülhetetlen, ismét az árak csökkenésére játszik, hogy a Taiwan Memory a lehetõ legkedvezõtlenebb pozícióba kerüljön. A Samsungot a koreai won gyengülése is segítette.

Amerikai segítség érkezhet

Az is lehet, hogy a tajvani gyártók holdingba tömörülése csak a második legrosszabb rémálom a Samsung számára. Iparági hírek ugyanis arról szólnak, a nagy gyártási kapacitással, de viszonylag fejletlen technológiával rendelkezõ Taiwan Memoryt kisegíti az Elpida vagy a Micron, két olyan cég, amely technológiában erõs, kapacitása azonban kisebb. Az amerikai Micron Technology máris jelezte, több ezer szabadalmát bocsátaná a Taiwan Memory rendelkezésére és a fejlesztésekben is részt venne, lényegében felzárkóztatva a tajvaniakat, de a cégek így a horribilis fejlesztési költségeket is megoszthatnák, tovább javítva versenyképességüket.

Tajvani lapértesülések szerint a Micron látszik az esélyesebb befutónak a technológiai partneri pozícióra. Az amerikai cég helyzetét javítja, az Inoterában egyébként is 45 százalékos részesedéssel rendelkezik. A Micron az elmúlt két év során 2,7 milliárd dollár veszteséget könyvelt el a memóriaárak mélyrepülése miatt.