Viszontperli az Intelt az NVIDIA a keresztlicenc-szerzõdéssel kapcsolatos eljárás miatt

Tovább mérgesedhet az Intel és az NVIDIA viszonya, miután a grafikus processzorokban és alaplapi lapkakészletekben utazó NVIDIA csütörtökön viszontperelte a világ legnagyobb processzorgyártóját. A két cég a Core i7 processzorokhoz készülõ lapkakészletek gyártásához szükséges licenceken veszett össze.



Az Intel idén februárban bírósághoz fordult, miután az alaplapi lapkakészletek gyártásához elengedhetetlen keresztlicenc-szerzõdéssel kapcsolatos vita nem vezetett eredményre a tárgyalóasztaloknál. Az Intel hivatalos állásfoglalása szerint addigra már több mint egy éve folyt a huzavona az NVIDIA-val, azonban a felek nem tudtak megegyezésre jutni. "Azt várjuk hogy a bíróság mondja ki, az NVIDIA nem jogosult olyan chipkészletek gyártására, amelyek kompatibilisek a memóriavezérlõt tartalmazó Intel processzorokkal mint amilyen a Nehalem, és hogy az NVIDIA szerzõdést szegett azzal, hogy ennek az ellenkezõjét állította."

Ne! halem

Az Intel négy és fél éve újította meg keresztlicenc-megállapodását az NVIDIA-val, amely alapján a grafikus processzorairól ismert cég jogosult az Intel processzoraihoz chipkészleteket fejleszteni. Az elmérgesedõ vitához az vezetett, hogy a világ elsõ számú chipgyártója ragaszkodik ahhoz az álláspontjához, hogy ez a megállapodás nem terjed ki a Nehalem-generáció által használt DMI-re (Direct Media Interface). Amint azt a HWSW olvasói bizonyára tudják, a Core i7 processzorokban az Intel végre szakított a korábbi GTL+ buszprotokollal és egy teljesen új rendszerarchitektúrát vezetett be, illetve a memóriavezérlõt a chipre költöztette. Ezért aztán a Core i7-et fogadó alaplapok teljesen új chipkészletet igényelnek, egyelõre azonban csak az Intel gyárt ilyet (X58).

Az NVIDIA szerint a mai PC-kben a grafikus chip legalább olyan fontos alkatrész mint a CPU és az Intel minden eszközzel megpróbálja késleltetni ezt az "elkerülhetetlen változást". Derek Perez, az NVIDIA szóvivõje a CNET News.com-nak nyilatkozva korábban elmondta, az Intel végre ráébredt a GPU fontosságára és most mindent megtesz annak érdekében, hogy lelassítsa az NVIDIA-t. Jen-Hsun Huang, az cég elnök-vezérigazgatója azt állítja, másfél évig nem is terveznek Nehalem-kompatibilis lapkakészlettel elõállni, az Intel egyetlen célja a jogi hadjárattal, hogy megakasszák a mindennapos mûködést és extra ügyvédi kiadásokra kényszerítsék az NVIDIA-t.

Támadó taktika

Az NVIDIA ezt kifogásolva nyújtotta be viszontkeresetét ugyanahhoz a Delaware-i bírósághoz, melyet az Intel februárban felkeresett a vita bírósági lezárása végett. A grafikus chipeket gyártó vállalat keresetében a fentiek megállapítását kérte a bíróságtól, ezzel együtt azt állítja, hogy a viták alkalmasak voltak az NVIDIA jó hírnevének csorbítására, a licencmegállapodás bírósági megtámadásával ráadásul az Intel szerzõdést szegett, így nem jogosult többé az NVIDIA licenceinek használatára.


"Az Intel és az NVIDIA közt állandósultak a viták a licencmegállapodás által biztosított jogokat illetõen. Többször, többféleképpen megpróbáltunk megállapodni, végül arra kértük a bíróságot, hogy hozzon döntést az ügyben" -- mondta el a viszontkereset kapcsán Chuck Mulloy, az Intel szóvivõje. Mulloy szerint az NVIDIA-t semmiféle kár nem érte az eljárással, a cég így teljesen alaptalanul fenyegetõzik a licencek visszavonásával.

A grafikus chipjeirõl ismert NVIDIA és az Intel közötti feszültségek nem újkeletûek, szakértõk szerint azonban gyakorlatilag kizárt, hogy a két cég végül ne tudjon megegyezni akár a bíróság közremûködésével, akár anélkül.