Végleg kiszállt a kijelzõgyártásból a Philips

A Philips 630 millió euróért eladta az LG Display (korábban LG.Philips Displays) kijelzõgyártó vegyesvállalatban birtokolt 13,2 százalékos részesedését, ezzel teljesen kiszállt a cégbõl és a kijelzõgyártásból is. A vállalat korábban elhagyta az amerikai tévépiacot, Európában azonban még jelen van és a paneleket továbbra is az LG Displaytõl vásárolja.



A Philips évek óta tartó tisztogatási akciójának részeként 2006-ban megszabadult félvezetõgyártásától, mivel a részleg rendkívül ingadozó, nehezen kiszámítható teljesítményt nyújtott. A divíziót mintegy 8 milliárd euróért vásárolta meg a Kohlberg Kravis Roberts & Co. (KKR) magántõke-konzorcium. A Philips figyelme ezt követõen a kijelzõk piacára fordult, melyet szintén komoly nyereségességi problémák sújtanak. A televíziós tevékenység kiértékelését követõen a Philips kiszállt a plazmatévék forgalmazásából, majd tavaly nyáron feladta a PC-s monitorgyártást, amelyet a kínai TPV vett át, névhasználati joggal egyetemben.

Az LG.Philips 1999-ben jött létre. Az LG-vel közös vegyesvállalatban a két cég a kijelzõgyártási tevékenységét egyesítette. Megalakulásakor az LG.Philips egybõl a legnagyobb LCD-gyártó volt, idõközben azonban megelõzte õt a Samsung, amely azóta is biztosan tartja elõnyét. Az évtized második felének kezdetén az LG.Philips tevékenysége komoly veszteségbe fordult, a cég nem tudta elég gyorsan csökkenteni költségeit ahhoz, hogy utolérje a panelárak drámai zuhanását. 2007 közepére az LG.Philips végre nyereségessé tudott válni, de a Philips addigra már döntött arról, hogy lassan de biztosan kivonul errõl a területrõl, a részesedését ekkor már 30 százalék körülire csökkentette, év végére pedig 20 százalékra.

56 hüvelykes, 21:9 képarányú Philips tévé mozizáshoz fejlesztve


 Koreai elemzõk szerint a Philips végleges kiszállása jó hír az LG Display számára, ugyanis komoly bizonytalansági tényezõt jelentett eddig, hogy a Philips mit is akar csinálni pontosan. A Bloomberg által megkérdezett szakértõk szerint az LG Display az iparágat uraló túlkínálat és árnyomás, valamint a recesszió hatásai miatt a márciusban véget érõ pénzügyi évet hatalmas veszteséggel fogja zárni. Januárban az LG Display 458 millió dolláros deficitet jelentett 2008 utolsó negyedévére vonatkozóan.

A DisplaySearch elemzõcég úgy látja, az LCD-tévék piaca az idén 64 milliárd dollárt tesz ki, ami 16 százalékos csökkenés 2008-hoz képest. A történelem elsõ visszaesésének oka a gyorsan zuhanó árak mellett az eladások vártnál lassabb bõvülése, amit a gazdasági válság magyaráz. Az LCD-panelek piacán egész évben jellemzõ lesz a túlkínálat, aminek a hatása 34 százalékos árcsökkenés -- kétszer nagyobb mint tavaly.