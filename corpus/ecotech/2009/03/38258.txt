Kihalt a CeBIT

Egyre kevesebb látogatót, egyre kevesebb kiállítót vonz a legnagyobb európai számítástechnikai szakvásár, a CeBIT. Az idén már csupán négy napos rendezvény szervezõi ugyan 495 ezer látogatóra számítanak, de az igazi kérdés, hogy vajon mit fognak megnézni? A már tavaly is szegényesnek mondható felhozatalhoz képest idén a Samsung és a Toshiba is kimaradt, az egykor volt patinás felhajtás idén médiaszempontból egyszerû ASUS-dzsemborivá satnyult.



Lecsengett a nagy felhajtások ideje

A helyszíni beszámolók szerint üresnek és unalmasnak tûnõ CeBIT-rõl a hírek sem özönlenek. Nincsenek megdöbbentõ bejelentések, komoly bemutatók, meghökkentõ érdekességek. Az igazán nagy cégek közül szinte már senki nem támogatja a hannoveri rendezvényt, s az ázsiai cégek is hanyagolják azt, idén 20 százalékkal kevesebb kiállító jelent meg a Deutsche Messe pavilonjaiban.

Már teát is fõznek a robotok -- Fotó: Getty Images 

A díszes megnyitót idén Angela Merkel, német kancellár és Arnold Schwarzenegger, Kalifornia kormányzója tartotta, akik lelkesítõ beszédeikkel az informatikai cégeket biztatták, hogy szálljanak szembe a válsággal. "A globális visszaesés egy lehetõség az erõs és innovatív IT-cégeknek, s nem az iparág katasztrófája" -- mondta Schwarzenegger, majd hozzátette, hogy "Néhányan talán azt gondolják, hogy ez egy rossz idõszak egy ilyen nagy szakvásár megtartására, mint a CeBIT, de nincs igazuk. A vesztesek nyafognak, a gyõztesek pedig elõre mennek." 

A Terminátor is megnézte a robotkarokat

A német kancellár a "Terminátor" motivációs beszédét követõen többek közt arról gyõzködte az IT-cégeket, hogy minél hamarabb kezdjenek el nagyon sok pénzt ölni az innovációba, mert szükség van a megújulásra. Merkel szerint vannak nagyon biztonságos jövõre irányuló befektetések azok számára, akik az informatikai és távközlési iparban tevékenykednek. A német kormány segíteni szeretné ennek a területnek az elõremozdítását, így egy mentõcsomag keretén belül 500 millió eurót költ a szektorban. Az európai IT-cégek a közlésre azonnal reagáltak, többek közt a német SAP vezérigazgató-helyettese, Leo Apotheker is, aki azt mondta, hogy értékelik a gesztust, de ennél valamivel többet vártak volna.

"IT will be back!" -- Fotó: Getty Images 


 A CeBIT hangulata így némileg feketévé vált, s a termékbemutatók sem tudták szivárványosra varázsolni. Mivel más egyéb nem nagyon volt, ezért a média az ASUS sorozatos bejelentéseibe kapaszkodott, igaz ezek nagy része már szintén nem újdonság, hisz az amerikai CES-en januárban már ellõtték õket. 

A CES árnyékában

Ilyen duplázás  például az ASUS Eee Keyboard, a Commodore 64 és a Spectrum 48k idõket idézõ billentyûzet-számítógép, ami a háztartásokban már megtalálható monitorokat, illetve frissebb tévéket használhatja megjelenítõként, hisz rendelkezik VGA- és HDMI-csatlakozókkal is. A 95 dekás gépben 1,6 gigahertzes Intel Atom processzor ketyeg, mellette 1 gigabájt memória és 16 vagy 32 gigabájtos SSD található, az operációs rendszer pedig természetesen a Windows XP.

Eeeszméletlen -- Fotó: Getty Images 

A helyszínre érkezõk megtapogathatják ezt is, illetve néhány egyéb terméket, mint a fizikai billentyûzet nélküli, két érintõkijelzõvel rendelkezõ Eee-mutáns koncepciót, vagy a Fujitsu Siemens "Zero Watt" PC-it, esetleg a Garmin által bemutatott új navigációs készülékeket, a nüvi 1200 és 1300-as sorozatot melyet kifejezetten gyalogosok számára terveztek. Az innovatívnak nevezett termékek közül pedig az egyik legérdekesebb, egy olyan AA akkumulátor, melyet USB-porton keresztül lehet tölteni.

Miért nem találta még ki korábban senki? -- Fotó: Getty Images 

Zöld, zöld, zöld

Már a tavalyi évben is fontos fókusz volt a "zöld informatika", mely idén még nagyobb szerepet és kiállítói teret kapott, habár ehhez képest szinte semmilyen komoly újdonságot nem tudnak felmutatni a gyártók. Van aki arra büszke, hogy újrahasznosított anyagokból készíti el termékeit, van aki pedig egyszerûen a fogyasztást tudta még lejjebb szorítani. A különbség csupán annyi, hogy idén a központi kiállítócsarnokot kapta a környezetbarát informatika. A kiállítók között többek közt olyan cégek tûnnek fel, mint a Fujitsu Siemens, Hitachi, IBM, Nokia Siemens vagy a Sun Microsystems.

A látogatók számára a cégek öt kulcsterületet mutatnak be, amivel fejleszteni lehet az IT környezeti hatékonyságát: ezek az adatközpontok és chip-technológiák, ahol a fogyasztás minimalizálás a kulcsszó, az IT innováció, ahol a mérnökök elkalandozhatnak ötleteikkel, illetve a kommunikációs és mobil alkalmazások. A nagyobb cégek számára érdekes a "zöld IT stratégiák" téma, aminek keretében a cégek önmagukat fényezhetik, illetve ötödikként a telepresence-rendszerek, videokonferencia-megoldások kaptak plusz figyelmet, melyektõl az üzleti folyamatok egyszerûsödését várják, ami kevesebb utazást, kevesebb károsanyag-kibocsátást jelentene.

Magyarok

Szerencsére idén is érkeztek Magyarországról kiállítók, akik ha jobban kommunikáltak volna, akkor az idei csendes CeBIT révén extra figyelmet nyerhettek volna, de nem így történt. A külföldi média csak elvétve foglalkozik bármelyik magyar termékkel. Ahogyan tavaly is, a Nav N Go készült a CeBITre, de az iGO 8 után nem tudnak akkorát robbantani, mint elõzõ évben. Szendõfi Borbála, a Nav N Go PR asszisztense a HWSW-nek azt mondta, hogy mostanra az iGO Amigo terméküket idõzítették, ami gyakorlatilag egy újragondolt iGO 8, és azok számára készült, akiknek a jelenleg elérhetõ navigációs szoftverek túl bonyolultak, nem értik a kezelését, nem szoktak hozzá a számítógépes világhoz. 

Nõknek és gyerekeknek is való

Tudomásunk szerint a Rátai Dániel által feltalált 3D-megjelenítõ és az IND banki informatikai rendszerei is megjelentek Hannoverben, de ezekrõl gyakorlatilag nem szólnak hírek. Az UTV és az Artklikk Kft. közös, mobiltelefonra fejlesztett szolgáltatása is csak a hazai sajtót mozgatta meg, a dugófigyelõ alkalmazással a fejlesztõk szerint a budapesti autósok hatékonyabban közlekedhetnek majd, köszönhetõen a 27 budapesti csomópontban elhelyezett 88 kamera képének, amit a rendszer továbbít majd a közlekedõk mobiltelefonjára.

Még csak prototípus -- Fotó: Getty Images 

Digitális Rubik-kocka

Ennél nagyobb érdeklõdést keltett a Rubik-kocka digitális mása, ami szintén itt mutatkozott be, s az angolszász sajtó is szívesen emlékezett meg arról, hogy Rubik Ernõ találmánya "a legjobban fogyó játékká vált, miután elõször exportálták a kommunista Magyarországról". Az új verzió jelenleg még csak prototípus, de a fejlesztõk azt remélik, hogy meg tudja ismételni az elsõ változat sikerét. A lényeg itt is ugyanaz, de már nem forgatni kell a kockát, hanem ujjal húzogatni a lapokat. 