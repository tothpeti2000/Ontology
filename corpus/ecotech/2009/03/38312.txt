Egyelõre nem adja fel, de szûkíti fogyasztói jelenlétét a Fujitsu Siemens

[heise online/HWSW] Az iparban keringõ egyes pletykákkal ellentétben a Fujitsu Siemens Computers (FSC) nem adja fel a fogyasztói piacot, utasította el a feltételezést a német heisének adott interjújában Jörg Brunig, az FSC kereskedelmi csatornákért felelõs vezetõje. A japánok ugyanakkor láthatóan nyitottak az üzletág leválasztására, a HWSW forrásai szerint pedig szûkül a cég jelenléte a szegmensben.



Nem sokkal azt követõen, hogy november 4-én a felek nyilvánosságra hozták, hogy a Fujitsu vásárolja ki a Siemens 50 százalékos üzletrészét, az FSC közölte, a jövõben átfogó üzleti IT-megoldások szállítójaként kívánja erõsíteni jelenlétét a piacon, szemben a jelenlegi termékbeszállítói szerepkörrel. A lépés közel sem meglepõ, a szolgáltatástartalom növekedése az IT-ipar természetes evolúciójának velejárója, ahogyan a közönséges tömegtermékké váló hardvereken realizálható profitmarzs egyre vékonyabb.

Ezt a szándékot azonban sokan úgy értékelték, hogy az FSC konzum üzletága jövõje bizonytalanná vált, ami a cég már akkor is cáfolt. Ezek a félelmek (vagy szándékos hangulatkeltés) azonban nem ülepedtek el teljesen, a kérdõjelek megmaradtak. Brunig határozottan cáfolta ezeket a feltételezéseket, hangsúlyozva, hogy az FSC-nek szüksgée van a fogyasztói termékekre. "Határozottan nem fogunk kivonulni a fogyasztói üzletbõl [..] stratégiai jelentõséggel bír számunkra" -- szögezte le. Csak ezzel a háttérrel lehetséges ugyanis megfelelõ gyártási méretgazdaságosságot, és beszállítóinál versenyképes árakat elérni, magyarázta a vezetõ.

Brunig érvelése bár helytállónak tûnik, a képet nagyban árnyalja, hogy a többi japán vállalathoz hasonlóan a világgazdasági válságot különösen megszenvedõ Fujitsu meg kíván szabadulni a PC-üzletág részétõl vagy egészétõl, de leginkább a rendkívül nyomott árú fogyasztói termékektõl -- a kérõk közt lehet a felvásárlásra készülõ Lenovo. Errõl a cég pénzügyi igazgatója, Kato Kazuhiko beszélt a Wall Street Journalnak, alig egy hónappal a Fujitsu és Siemens közötti tranzakció nyilvánosság elé kerülését követõen. A Fujitsu már döntött HDD-gyártásának eladásáról, valamint félvezetõgyártási tevékenységét is vegyesvállalkozásba szervezné. Ezzel a Fujitsu lényegében az IBM nyomdokain halad, melynek PC-üzletágát a Lenovo vette át, és formálta nyereségessé.

[+] A Fujitsu kivásárolja a Siemenset a Fujitsu Siemensbõl  

Az FSC fogyasztói kínálata a jövõben szûkülni fog, a desktop PC-k három vonalából csak a középkategória marad meg, míg az Amilóknál a vállalat visszavonul a belépõkategóriából, és inkább a prémiumáras, imázsépítõ modellek felé mozdul, tudta meg magát megnevezni nem kívánó iparági forrásból a HWSW. A PC-termékek év közepétõl már csak Fujitsu nevet viselhetnek, ezzel minden szinten lezárul a Siemens kivonulása. A HWSW-nek nyilatkozó forrás szerint a Fujitsu többször bizonyította már a múltban is, hogy pragmatikus technológiai és szolgáltató cég, így minden további nélkül eladná PC-üzletágát, amennyiben megfelelõ árat kap egyszer érte.


A Fujitsu 450 millió eurót ad az FSC 50 százalékos tulajdonrészéért, a tranzakció április elsejével zárul, mikor a cég új, egyelõre nem ismert nevet kap. A vállalat mûködése sokkal globálisabbá válik, a PC-k, szoftverek és nagyvállalati szerverrendszerek a Fujitsu globális felügyelete alá kerülnek, míg az új FSC globálisan átveszi a Primergy szerverek és tárolók üzletágát, valamint a kutatás-fejlesztési tevékenységet, különös tekintettel a szerverekre. Mindezeken túlmenõen az EMEA országokat lefedõ leány Indiát is átveszi.