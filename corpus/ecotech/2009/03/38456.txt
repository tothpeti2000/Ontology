Egyre rosszabb Magyarország infokommunikációs versenyképessége

Idén is Dánia és Svédország vezeti a Világgazdasági Fórum infokommunikációs fejlettségét mérõ listáját. A korábbi bronzérmes Svájc az az ötödik helyre csúszott vissza, helyét a dobogón az Egyesült Államok vette át. Hazánk 2007 óta egyre hátrébb csúszik ezen a listán, két éve még a 33. helyen állt, tavaly a 37. helyet szerezte meg, a legfrissebb jelentés már csak a 41. helyre teszi.



A Világgazdasági Fórum és az INSEAD a Cisco Systems támogatásával immár nyolc éve készíti el a Global Information Technology Report címû jelentést, amely idén minden eddiginél több, 134 országot rangsorol informatikai versenyképességük szerint, több tucat szempontot figyelembe véve. A vizsgált szempontok között van például a szélessávú penetráció, az oktatás, az elektronikus közigazgatási szolgáltatások vagy az innovációs képesség.

Magyarországon jelentõsen magasabb a szélessávú penetráció, mint a régióbeli szomszédoknál, sõt, még a hasonló jövedelemmel rendelkezõ országoknál is kedvezõbb az elterjedtségi mutató, ám jelentõsen elmarad a hasonló lélekszámú ICT "Best Practice", azaz a legjobban teljesítõ országokétól. Az infokommunikációs fejlettség terén a környezõ országok közül Ausztria, Szlovénia és Csehország is megelõzi hazánkat, a számokban mélyebbre ásva látszólag azért, mert ezekben az országokban a lakosság és a vállalatok egyaránt jobban kihasználják az internet adta elõnyöket, azaz nem elég csupán a hozzáférés lehetõsége, azzal élni is tudni kell. 

Nem elég a szélessávú infrastruktúra, használni is kellene

 Fogyasztói oldalon az oktatási rendszer hiányosságai és a vásárlók tájékozatlansága látszik a legégetõbb problémának a jelentés szerint. Vállalati területen az innovációs tevékenység hiányát, a kutatás-fejlesztésre fordított büdzsék szûkösségét emeli ki a felmérés, illetve a versenyképességet korlátozó problémának látszik az is, hogy kevés a helyi piaci szereplõ, illetve hogy a vállalatok nem oktatják dolgozóikat megfelelõen az ICT-eszközök használatára.


 A jelentés szerint hazánknak kormányzati szerepvállalás terén is jelentõs lemaradásban van, beleértve a kormányzat ICT-ösztönzési politikáját, a jogi és az adózási környezetet, az elektronikusan hozzáférhetõ kormányzati szolgáltatásokat, vagy éppen magának a kormányzatnak a fogékonyságát a fejlett ICT-technológiákra és eszközökre. A kutatás szerint az ICT-piaci verseny relatív hiánya is rontja az ország versenyképességét, amely részben az üzleti, részben pedig a jogi és szabályozási környezetre vezethetõ vissza.

"A hálózatos gazdaságra leginkább felkészült országok fejlõdésében,  beleértve többek között a skandináv államokat, Szingapúrt és az Egyesült Államokat is, nagy szerepet játszott az a tény, hogy a nemzeti programokban következetesen kiemelt figyelmet szenteltek az oktatás fejlesztésének, az innovációnak és a széleskörû infokommunikációs hozzáférés biztosításának" --mondta Irene Mia, a Világgazdasági Fórum Globális Versenyképességi Hálózatának vezetõ közgazdásza, a jelentés társszerkesztõje. "Mind az állami, mind a magánszektor vezetõi számára fontos jelzés, hogy ne tévesszék szem elõl az infokommunikációt, amely válságos idõkben a növekedés és a versenyképesség egyik motorja lehet."