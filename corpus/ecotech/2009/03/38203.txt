2001 óta elõször csökkenhet az online hirdetési piac

Akár 5 százalékkal is csökkenhetnek az online hirdetési bevételek az Egyesült Államokban 2009 elsõ negyedévében, ami a 2001-es dotkom-válság óta az elsõ alkalom lenne visszaesésre -- állítja az IDC. A globális piac egyelõre még kitart, a jövõ évet a keresõhirdetések vihetik el a hátukon.



Karsten Weide, az IDC elemzõje szerint az amerikai internetes hirdetési piac helyzete a második negyedévben még az elsõnél is rosszabb lehet, s csak az év késõbbi részé van remény a javulásra. Az IDC legutolsó elemzései szerint a 2009-re  kétszámjegyû százalékos növekedést jósló elõrejelzések túlságosan is optimisták voltak, sõt az IDC 2009-re érvényes 10 százalékos becslése sem érvényes már.

Visszahajlik a vége

A kutatást végzõ csoport kiemelte, hogy a Google-hez és a Yahoo-hoz hasonló online óriások is kénytelenek szembenézni azzal, hogy a bevételeik javát adó csatornák tovább apadhatnak a tovább mélyülõ recesszió hatására. Habár a globális internetes piacon a költések egy lapos növekedési pályán maradhatnak, az amerikai helyzet jóval rosszabb, mint ahogy azt korábban gondolták. 2008 utolsó negyedévében az Egyesült Államokban online hirdetésre költött összegek már épp csak egy hajszálnyival, 0,4 százalékkal növekedtek 2007 azonos idõszakához képes, és így 7,13 milliárd dollárt tettek ki.


Weide úgy látja, az elmúlt idõszakban már a keresõmarketing-költések is alig voltak képesek ellensúlyozni a display és célzott költések csökkenését. Az elõrejelzések szerint a keresõhirdetések piaca ugyan nem fog összeomlani, de a növekedés tovább lassul majd, míg a display reklámok esetében a tavaly látottaktól rosszabb eredményeket várnak. A keresõhirdetési piacon domináns szereplõ Google viszonylag védett helyzetbe kerül, szemben a Yahoo-val, ami inkább függ a display bevételektõl.