Továbbra is menetel elõre a Red Hat

Közzétette a február 28-án véget ért negyedik pénzügyi negyedévének eredményeit a Red Hat. A világ elsõ számú linuxos vállalata a kíméletlen gazdasági körülmények ellenére  is lendületesen növelte forgalmát, nyeresége szinten maradt.



A negyedik negyedévben 166,2 milliós forgalmat ért el a Red Hat, ami éves szinten 18 százalékos növekedést jelent. A nettó nyereség ugyan némileg csökkent az egy évvel korábbihoz képest, azonban ennek oka az, hogy tavaly egy 4,1 millió dolláros egyszeri tétel növelte a cég profitját. Ezt figyelmen kívül hagyva a nettó profit lényegében nem változott. Az egyszeri tételeket figyelmen kívül hagyva a Red Hat részvényenkénti eredménye 22 centet tett ki, 2 centtel felülmúlva az elemzõk várakozásait. A jó hírek nyomán az árfolyam 12 százalékkal bõvült.


 Az elõfizetésekbõl származó bevétel a negyedik negyedévben éves szinten 14 százalékkal 139,4 millió dollárra dagadt. A vállalat sikerrel vette rá ügyfeleit, hogy a korábbiaknál nagyobb értékû szerzõdéseket kössenek, a negyedév során aláírt 25 legnagyobb elõfizetés megállapodás értéke 32 százalékkal emelkedett egy év alatt. Több mint 100 olyan szerzõdést kötött a Red Hat, amelyek értéke meghaladta a 250 ezer dollárt, ami jól mutatja a nyílt forrású megoldások iránti érdeklõdés bõvülését.

"&#8220;Ezzel az elvárásokat felülmúló pénzügyi eredménnyel a Red Hat ismét bebizonyította, hogy a nyílt forráskódú szoftvermegoldások tovább hódítanak és a piac még jobban megnyílt a gazdasági világválság következményeként" -- mondta Szentiványi Gábor, a Red Hat hazai képviseletét ellátó ULX vezetõje. "Ez Magyarországon sincs másként, a ULX 2008-ban megduplázta a 2007-es eredményeket, mind az elõfizetések mind az értéknövelt szolgáltatások területén, amivel a elérte a félmilliárdos nettó bevételt. Az idei, 2009-es kilátások is nagyon biztatóak, a válság okozta forráscsökkenés miatt egyre több vállalat állítja át a kritikus, központi IT rendszereit a drága tulajdonosi megoldásokról Red Hat vállalati Linux-alapú infrastruktúrára illetve JBoss-alapú alkalmazáskörnyezetre és köztesrétegre."

Elemzõk egybehangzó véleménye szerint a recesszió a Linux és egyéb nyílt forrású szoftverek használata felé fogja terelni a vállalatokat. A két legnagyobb Linux-forgalmazó, a Red Hat és a Novell pénzügyi jelentései megerõsítik ezt a tézist. A teljes pénzügyi évben a Red Hat forgalma 652,6 millió dollár volt, ami 25 százalékos növekedés a megelõzõ évhez képest. A most kezdõdött pénzügyi évre 720-735 milliós forgalmat vár a Red Hat, ami egybeesik az elemzõi várakozásokkal. A cég az idei évre 58-62 centes részvényenkénti eredményt vár, elemzõk átlagosan 59 centre számítanak.

A Red Hat eredményei nyomán máris megindultak a piaci pletykák arról, hogy a cég ideális akvizíciós célpontja lehet olyan szoftvergyártóknak, amelyek profitálni szeretnének a nyílt forrású megoldások térnyerésébõl. Sokan az Oracle-t is emlegetik a lehetséges vevõk között. Az Oracle 2006 õsze óta kínál saját Linux-disztribúciót Unbreakable Linux néven, amely a Red Hat szoftverére épül. A vállalat emellett teljes technikai támogatást is biztosít a Red Hat Linuxhoz, a Red Hatnél alacsonyabb díjakért. Már 2006-ban napvilágot láttak olyan pletykák, hogy az Oracle a Red Hat akvizíciójára készül, azonban Larry Ellison elnök-vezérigazgató akkor határozottan cáfolta az ilyen híreket. "Miért vásárolnánk fel a Red Hat Linuxot, ha ingyen is megszerezhetjük?" -- mondta Ellison.