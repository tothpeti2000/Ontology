Több, de olcsóbb termék cserél gazdát a hazai aukciós oldalakon

Itt a piros, hol a piros

A hazai online aukciós piacon fél évvel ezelõtt felpezsdült az élet. A dél-afrikai Naspers médiaipari cég európai leányvállalatán keresztül 2008 októberében felvásárolta a Vaterát, miközben a Sanoma mellett résztulajdonos volt a TeszVeszben is. Ahogyan a HWSW már októberben megírta, a tranzakció tovább folytatódott, s decemberre a Sanoma tulajdonrészét is kivásárolta a Naspers, így a magyar piac 90 százalékát adó két legnagyobb aukciós oldal közös tulajdonba került.

A Gazdasági Versenyhivatal természetesen vizsgálja, hogy sért-e bármilyen versenyérdeket ez, de egyelõre úgy tûnik, legálisan dominálhatja a piacot az eggyé vált két szereplõ, amely többek közt azzal védekezik a versenyjogi aggályokkal szemben, hogy az online aukció nem egy konkrét piac, hanem több egyéb alternatíva speciális metszete. Egyrészt a "kosaras" online boltok alternatívája, másrészt az egyszerû felhasználók közötti adás-vételben az apróhirdetés konkurenciája. Arról nem is beszélve, hogy amennyiben az eBay nálunk is teret hódítana, akkor végleg nem lehetne kizárólagos szereprõl beszélni, így a Vatera és a TeszVesz egy kézbe kerülése valószínûleg nem aggályos.

Nem megy egyik márka sem a süllyesztõbe

A jóslatok ellenére mindkét márka megmarad, s a módszerek harmonizálásán túl egyik szereplõ sem veszíti el egyéniségét. Gerõ Viktor, a Vatera Kft. ügyvezetõ igazgatója azt mondta, hogy a két cég ugyan eggyé válik, de a Vatera és a Tesz-Vesz márkák biztosan különállóan megmaradnak. Erre minden okuk megvan, ugyanis a Vatera 822 ezer, illetve a TeszVesz 717 ezer felhasználója között mindössze 25 százalékos átfedés van. Ugyan az eladói oldal többnyire képviselteti magát mindkét helyen, de a vásárlók között demográfiai eltérések is vannak. A TeszVesz indulásakor a Sanoma több olyan promóciót is indított, ami inkább a nõi felhasználókat érte el (például a Nõk Lapja Cafén), így nem meglepõ, hogy hosszútávon is megmaradt a nõi dominancia a TeszVeszen, míg a férfiak inkább a Vaterát preferálják.



32 ezer mûszaki cikk 

A felhasználói szokások is különbözõek, a Tesz-Vesz vezetõi szerint a nõk illetve a férfiak az interneten is úgy vásárolnak, mint élõben. A nõk több terméket néznek meg, fórumokban csevegnek, órákig válogatnak, míg a férfiak célzottabb vásárlók, de több, nagy értékû terméket visznek el. Talán ezek a különbségek okolhatóak azért is, hogy a Vatera tavaly 12 milliárd, a TeszVesz viszont csak 3 milliárd forint átmenõ forgalmat bonyolított, holott mindkét oldalon nagyjából havi 7500-8000 ügylet köttetik. Ebbõl 500 illetve 150 millió forint árbevételt realizáltak a cégek 2008-ban.

Eltûnt 1,3 millió darab aukció

A két cég összefonódása egy régóta terítéken lévõ kérdést viszont azonnal megoldott. A fejlett aukciós piaccal rendelkezõ országokban szinte kivétel nélkül mindenhol volt már feltöltési díj, de a két domináns szereplõ egyike sem merte elsõként bevezetni itthon, ezért nálunk sokáig ez elmaradt. A feltöltési díj lényege, hogy minden indított aukció (kivéve a minimálár nélküliek és a 0 forintról indulók) elindítása pénzbe kerül, a termék értékétõl függõen ez 5-40 forint között lehet, amit sikeres aukció esetén nem is kell kifizetni. A több száz, néha több ezer portékát akár évekig hirdetõ internetes zsibvásárosokat megrostálta ez az újítás és a terveknek megfelelõen megtisztította a piactereket. 

Voltak felhasználók, akiknek még 2006-ban indított és azóta ismételten visszatöltött aukcióik voltak aktívak, s többeknél sok száz termék aludt az adatbázisban. Nem is lenne ez probléma, ha ezeket el is adták volna, de ezeknél a felhasználóknál a sikeres tranzakciók száma minimális volt. A díj bevezetése elõtt néha 2 millió felett is volt az élõ aukciók száma a Vaterán, ami azóta 750 ezerre csökkent. Ezzel együtt a sikeres aukciók aránya a 3 százalékról 25-re emelkedett, miközben az összes tranzakciók száma változatlan maradt.

A Vatera szerint a feltöltési díj jól debütált

Gerõ Viktor érvelése szerint a feltöltési díj hatására jobban kereshetõvé válik a piactér, a felhasználók számára relevánsabb lesz a kínálat. Ha nem lenne feltöltési díj, akkor valószínûleg nyár közepén is síbakancsokkal lenne tele a sportrészleg, és a sok haszontalan kacattól nehezebb lenne megtalálni a vágyott termékeket. Egyes eladók ugyan átpártoltak kisebb oldalakra, de a Vaterán és a TeszVeszen is üzletszerûen kereskedõ partnerek és a felhasználók is úgy tûnik maradtak. 



87 ezer nõi és 85 ezer babaruha 

Jelenleg a sikeres üzletek 50-55 százaléka fix áras, mondhatni webbolthoz hasonló típusú eladás. A gazdasági válság szele természetesen ezt a platformot is érintette, de érdekes módon érdemben nem változtak a fõ számok, csak az eladások összetétele rendezõdött át. A forint gyengülésével párhuzamosan eltûntek a külföldrõl termékeket behozó és itt továbbértékesítõ seftelõk, illetve inkább az olcsóbb, egyszerûbb, használt termékek váltak keresetté. A tranzakciók száma növekedett, értékük azonban csökkent. A tavalyi 100 százalékos árbevétel növekedés így ugyan nem ismételhetõ meg, de Gerõ bízik a további dinamikus növekedésben.

Kevesebb legyen a csalás!

A közeljövõ a Vetara és a TeszVesz számára egyaránt a biztonság fokozásáról szól majd, annak ellenére, hogy az online tranzakciók biztonsága már most is jobb számokat mutat, mint az offline vásárlásoké. A csalásokkal kapcsolatos eddigi reaktív stratégiákat proaktívra cserélik, a cél hogy megelõzhetõvé váljanak a visszaélések.

A Tesz-Vesz az Allegro csoporttól átvett megoldást, a Vatera pedig ugyanennek a tapasztalatait sajátjaival kiegészítõ egyedi adaptációt vezet be a felhasználói magatartások és a tranzakciók figyelésére. A rendszerek képesek lehetnek kiszûrni a gyanús eseteket, s kiegészítõ adatközlésre kérhetik a kérdéses felhasználókat vagy elõre figyelmeztethetik a lehetséges áldozatokat. Az automata szûrõ kiemeli a gyanús felhasználókat. 

A Vatera szerint abban az esetben is változik az eljárás, ha mégis megtörténik a visszaélés. Eddig az aukciós oldal tanúként szerepelt a jogi huzavonákban, de a késõbbiekben a sértett felhasználó mellé szintén sértettként szállhat be, s maga is feljelentést tesz, hiszen az õ érdeke is sérül, illetve a felhasználó is nagyobb bizalommal indulhat neki az eljárásnak, ha a nagy szereplõ is a háta mögött van.

Továbbképzés rendõrök számára

Emellett a Vatera együtt kíván mûködni a hatóságokkal is, hisz sok esetben a rendõrségi nyomozók nem értik az online tranzakciókat. Nem tudják mi az az IP-cím, nem értik a folyamatokat, s ezeket minden alkalommal egyesével kell megértetni velük. Épp ezért a Vatera egy kézikönyvet készít kifejezetten a rendõrség számára, illetve adott esetben továbbképzésekkel is segítené munkájukat. 

A fenti folyamatok mellett az eladók kötelezõ bankkártyás azonosítása, illetve a nemrégiben debütált Abaquoos fizetési rendszer, illetve annak letéti számlás megoldása további biztonsági lépcsõket iktat be. Jelenleg Csupor Erik, a Vatera másik ügyvezetõ igazgatója szerint mindössze nyolc ezred százaléka az összes tranzakció közül a csalás, de ezt a számot tovább lehet még javítani. 