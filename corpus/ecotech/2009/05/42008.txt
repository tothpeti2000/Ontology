Közel a félvezetõipar történelmének vége

Gordon Moore immár lassan fél évszázados elõrejelzése, mely szerint az egy szilíciumlapkára integrálható tranzisztorok száma kétévente megduplázódik, a félvezetõipari fejlesztések mércéjévé, egyúttal irányadójává&nbsp; vált. Az egyre zsugorodó geometriákat megvalósító eljárások bevezetésének üteme összhangban van Moore prognózisával -- vagyis Moore törvénye egyúttal a félvezetõipar törvényszerûsége is.

Áldás

Ez a törvényszerûség azonban áldás és átok egyszerre. Áldás, hiszen a miniatürizáció a piac számára egyet jelent az olcsó, más ipar termékeihez és a gazdasági folyamatokhoz képest rohamos sebességgel fejlõdõ chipekkel, melyek katalizátorként hatnak vissza azokra. Áldás az ipar számára is, és nemcsak azért, mert ez a fejlõdés hatalmas, egyre növekvõ keresletet stimulál, hanem mert új félvezetõgyártási technológiák az áramköri struktúrák egyre kompaktabb kialakításának köszönhetõen drasztikusan olcsóbbá teszik a már jelenlévõ kereslet kielégítését. Az évtizedes tendencia alapján kétévente nagyjából megfelezõdik egy adott áramkör legyártásának költsége, ahogyan a tranzisztorok és összeköttetések zsugorítása révén mintegy 30-40 százalékkal kisebb szilíciumterületet foglal el, ami lényegében megduplázza a szilíciumszeletenként kinyerhetõ chipek mennyiségét.


Moore törvénye tehát valójában exponenciális ütemben növeli a gyártókapacitást is. Az új eljárások bevezetéséhez ugyan hatalmas kutatás-fejlesztési kiadásokra, valamint gyakorlatilag szüntelen, csillagászatinak tûnõ összegeket felemésztõ berendezésvásárlásokra van szükség, a végeredmény még így is összehasonlíthatatlanul tõke- és költséghatékonyabb az üzemek szilíciumfeldolgozó képességének bõvítésénél vagy új gyárak építésénél.

Az elmúlt évtizedek tapasztalatai alapján az Intel szerint Moore törvénye a következõ 10 év során 20 milliárd dollárt takarít meg a vállalat számára, ha az integrált tranzisztorok száma nem növekedne. Amennyiben növeljük a chipek komplexitását, vagyis kétévente megduplázzuk az alkatrészek számát, a szilíciummegmunkálási kapacitási iránti igény egyesülve exponenciális sebességgel kezd el felfelé robogni, szürreális mértékben növelve meg a költségeket. Ebben az elméleti forgatókönyvben 10 év alatt mintegy 210 milliárd dollárral több beruházást kellene végrehajtania az Intelnek, vagyis a jelenlegi évi 5-6 milliárdos tõkeberuházási igény ötszörözõdne.

Mindez természetesen nélkülözi a realitásokat, hiszen a gyártástechnológia megfagyásával a chipek fejlõdése a chiptervezõk minden erõfeszítése ellenére is megtorpanna, az emelkedõ költségek idõvel emelkedõ piaci árakat eredményeznének, ez a két hatás pedig a kereslet jelentõs részét tüntetné el, ahogyan lelassulna az új vevõk megjelenése, és a számítógépvásárlási ciklusok is elnyúlnának. Az Intel kalkulációja azonban rávilágít arra, hogy Moore törvénye mélyen meghúzódó erõként egyszerre hajtja technológiailag elõre az ipart, és teszi lehetõvé ezt a fejlõdést gazdaságossági szempontból -- ezt a hatást szokták Moore második törvényeként emlegetni.

Átok

Moore törvénye tehát áldás a félvezetõipar számára, de csak azok számára, akik tartani tudják a lépést. Azok a vállalatok, melyek nem képesek követni a kétéves technológiaváltási ciklusokat, vagy cikluskésésben vannak versenytársaikhoz képest, átok sújtja. A tartós lemaradás egyet jelent a kevésbé fejlett chipekkel (kevesebb, lassabb tranzisztor) és a magasabb termelési költségekkel (nagyobb lapkaméret), ami kikezdi a termékek piaci versenyképességét, ezen keresztül pedig a keresletet és abból kitermelhetõ nyereséget. 


Pénzügyi tartalékok vagy külsõ tõkeforrások nélkül mindez kényszerûen csökkentett félvezetõipari beruházásokhoz vezet elõbb vagy utóbb, ami a versenyképesség további hosszútávú romlását eredményezi. Az Intel ezt nagyon jól megértette, és folyamatosan hatalmas befektetéseket öl a félvezetõk kutatás-fejlesztésébe, valamint gyárak építésébe és korszerûsítésébe -- ez tette lehetõvé számára, hogy gyõztesen kerüljön ki a processzorgyártók versengésébõl, és mára már a hagyományosan az ARM chipek által uralt beágyazott területeket is ostrom alá tudja venni.

Mindezt természetesen a vállalatok is látják, ezért hatalmas összegeket fektetnek be gyártástechnológiai kutatás-fejlesztésekbe, továbbá üzemek létesítésébe és folyamatos modernizálásába. Moore törvényének költségei azonban a félvezetõtermékek iránti keresletnél meredekebben emelkednek, így minden egyes technológiai generációváltásnál csökken azon cégek száma, melyek képesek mindezt megtérüléssel megfinanszírozni -- a piacszerzés a túlélésért folyik, és ezeket a folyamatokat a válság csak felgyorsítja. A recesszió hatására tavaly nem növekedett, hanem 5,2 százalékkal még zsugorodott is a félvezetõpiac, és idén további dollár tízmilliárdok tûnnek el. Az iSuppli szerint 2008-ban 258,3 milliárd dolláros volt a globális piac.

Kalapok és kabátok

Ennek hatására a vállalatok sorra vonulnak ki a területrõl a félvezetõgyártási részleg eladásával vagy leválasztásával, és az integrált tervezés-gyártás (IDM, integrated device manufacturer) modelljétõl az úgynevezett fabless, azaz a saját tervezés és a kiszervezett gyártás felé mozognak. Ennek két legutóbbi áldozata a gyártási tevékenységet arab tõke bevonásával kiszervezõ AMD, valamint az üzemeit a Toshibának átadó Sony. 40 évvel ezelõtt mindössze 6 millió dollárnak megfelelõ összegért lehetett egy korszerû félvezetõgyárat felépíteni, addig ez az összeg az ezredfordulóra 2 milliárd dollárra, mára pedig 4 milliárd dollárra emelkedett, a cégek minden erõfeszítései ellenére is. A költségeket a litográfiai berendezések cseréje mellett robbanásszerûen megdobta a termelést gazdaságosabbá tevõ nagyobb szilíciumszeletek tízévenkénti bevezetése is.

Az Intel lényegében azt állítja, a félvezetõipari versengés véget ért, a bajnokság eldõlt, és az elitklub mindössze három tagot számlál. Ezek egyike magától értetõd módon az Intel, mely toronymagasan a legnagyobb árbevételû félvezetõgyártó, forgalma kétszerese a második Samsung Electronicsénak, mely a világ legnagyobb memóriagyártója. Míg a 130 nanométeres csíkszélességû generációban további IDM-ek tucatjai képviseltették magukat, addig a 32 nanométeres generációban már mindössze három másik vállalat tud versenyképes maradni, történetesen az IBM, a Toshiba és az STMicroelectronics, a 22 nanométerre történõ váltáskor azonban már csak az Intel és a Samsung biztos szereplõk, vélik a processzorgyártónál.




Az elitklub&nbsp; harmadik tagja pedig az ipari átrendezõdésnek köszöhetõen nem egy IDM, hanem egy foundry, vagyis szerzõdéses bérgyártó. A tajvani TSMC, vagyis a Taiwan Semiconductor Manufacturing Company a világ legnagyobb foundryja, hatalmas szilíciummegmunkálási kapacitásokkal, diverzifikált technológiai portfólióval. A TSMC rengeteg ügyféllel rendelkezik, köztük az NVIDIA, az AMD (ATI Radeon) a Sony, de még az Intel is megtalálható. Az Intel úgy látja, kizárólag ez a három cég költ eleget annak érdekében, hogy az élen járjon: a legnagyobb 20 gyártó beruházásainak felét a triumvirátus adja. Nem véletlen, hogy a processzorgyártó a Samsunggal és a TSMC-vel közösen dolgozza ki a 450 milliméteres szilíciumszeletek bevezetését, melyet 2012-re datálnak az érdekeltek. 

Amint ezt meglépik az érdekeltek, úgy végérvényesen leszakítják magukról versenytársaikat, melyek képtelenek lesznek követni õket az átálláshoz szükséges dollármilliárdos beruházások miatt, így termelési költséghátrányba kerülnek. Míg a félvezetõtechnológiára alapuló mikroelektronika kora tart, vagyis legalább a következõ évtized második feléig, úgy tûnik az Intel, a Samsung és a TSMC pozíciói megingathatatlanokká válnak, hacsak az olyan új belépõk, mint az Abu Dhabi által feltõkésített ex-AMD Globalfoundries, vagy a kínai kormányzat nem akarja megbolygatni a status quót.