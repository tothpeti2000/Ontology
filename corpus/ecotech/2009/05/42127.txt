A Midway bekebelezésével erõsítené játékpiaci pozícióit a Time Warner

Amennyiben az ügylet létrejön, a Warner negyedik nagy játékpiaci akvizíciója lesz. A cég 2006-ban vásárolta fel a Monolith Productions-t (F.E.A.R., Condemned, Matrix Online), 2007-ben a brit TT Games-t (Lego Star Wars, Lego Indiana Jones, Transformers: The game), majd idén februárban a konzolos szerepjátékokat fejlesztõ Snowblind Studios-t (Champions-sorozat, Death Tank). A Warner Bros Interactive Entertainment játékai fõképp a filmstúdió nagy sikereire építenek (Looney Tunes, Batman, Watchmen, Matrix, Scooby Doo).

A Mortal Kombat a videojátékok világának egyik legnagyobb sikere, az elsõ játéktermi automaták 1992-es megjelenése óta a sorozat részei több mint 1,5 milliárd dollár bevételt termeltek. Az azóta eltelt évek alatt a Mortal Kombatnak több mint egy tucat része jelent meg, a legutóbbi, 2008-as Mortal Kombat vs. DC Universe epizódból is kétmillió fogyott, pedig a verekedõs játékok ma már egyáltalán nem számítanak olyan felkapottnak mint a 90-es években. A Mortal Kombat kereskedelmi sikerhez nem kis részben járult hozzá a játékok brutalitása.




A Midway Games február közepén menekült csõdvédelembe, miután 2000 óta nem tudott nyereséget felmutatni, a cég adóssága a teljes
eszközállomány kétszeresére rúg. A csõd nem volt váratlan, a cég már
tavaly õsszel felkérte a Lazard befektetési tanácsadót, hogy segítse a
kiútkeresést. Akkor a Midway elbocsátotta dolgozóinak negyedét, bezárta
texasi fejlesztõstúdióját és törölte több játékának megjelenését, hogy
lefaragja a költségeit, azonban láthatóan ez nem volt elég. A Warner egyébként a Midway egyik legnagyobb hitelezõje.&nbsp;
A Midway kritikus helyzete tavaly novemberben kezdõdött, amikor a
médiamogul Sumner Redstone egy magánbefektetõnek adta el a vállalatban
birtokolt 87 százalékos részesedését. A tulajdonosi összetételben
bekövetkezett változás feljogosította a befektetõket arra, hogy
kivegyék a pénzüket a Midwaybõl, amelyet sokan meg is tettek, így a
vállalat likviditása összeomlott. A cég hitelezõi most pert indítottak Summer Redstone ellen azt állítva, tisztességtelenül adta el a Midwayt, a tranzakció célja csupán egy 700 millió dolláros adójóváírás volt.
Miután a Warner hivatalosan is eljuttatta ajánlatát a csõdbírósághoz, más vevõk 30 napig jelentkezhetnek. Geoff Mogilner, a Midway szóvivõje szerint nagy esély van arra, hogy további lehetséges kérõk is színre lépjenek, azonban neveket nem említett.