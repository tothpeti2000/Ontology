A Cisco szerint már stabilizálódik az informatikai piac

A Cisco azon informatikai cégek egyike, amelyek már áprilisi pénzügyi eredményekkel is tudnak szolgálni, a cég idei harmadik üzleti negyedéve 2009. április 25-én zárult. A kaliforniai cég 2007-ben az elsõk között jósolta meg, hogy a pénzügyi szektor válsága magával ránthatja az egész gazdaságot, ami az informatikai piacra is rányomja majd a bélyegét.  John Chambers, a Cisco elnök-vezérigazgatója most már stabilizációról beszél, azonban óvatos, mivel szerinte még nem látszik, ez a folyamat meddig tart és mikor kezdõdhet növekedés.

John Chambers a negyedéves eredmények kapcsán rendezett elemzõi konferenciahíváson elmondta, a vállalat ügyfelei eddig fõképp a költségeik lefaragására koncentráltak, de egyre több jel mutat arra, hogy végre hajlandóak elindítani olyan új projekteket is, amelyekhez új hálózati berendezésekre van szükségük. Ez a Cisco rendelésállományán is látszik, Chambers beszámolója szerint a válság tombolása idején a negyedévek utolsó hónapjában a szokásosnál nagyobb volt a megrendelések csökkenése, a most véget ért három hónap azonban nagyjából egyformán teljesített.

A hálózati eszközök legnagyobb gyártója az április 25-én véget ért harmadik pénzügyi negyedévben 8,16 milliárd dolláros forgalmat ért el, ez 17 százalékos csökkenés éves összevetésben. A nettó nyereség 24 százalékkal 1,35 milliárd dollárra apadt. A Cisco alaptevékenységét adó routerek és switchek értékesítése 32, illetve 20 százalékkal csökkent éves összehasonlításban, de az IP-telefóniát, videokonferenciát és egyéb új megoldásokat tömörítõ Advanced Technologies üzletág is 12 százalékkal csökkenõ forgalommal kellett szembenézzen.


 A termékértékesítésbõl származó bevétel 22 százalékkal csökkent, miközben a szolgáltatásokból származó forgalom 9,4 százalékkal emelkedett. Ez összességében jót tett a Cisco nyereségességének, a bruttó eredményhányad 64 százalék fölé emelkedett. A vállalat valósággal gyártja a készpénzt, a negyedév végét 33 milliárd dollárt meghaladó likvid tõkeállománnyal rendelkezett, harmadával több mint egy évvel korábban.

A Cisco a visszaesést számos költségcsökkentõ lépéssel igyekszik kivédeni, a cég mintegy 2 ezer dolgozójától válik meg és jelentõsen megvágta utazási kiadásait is. Chambers beszámolója szerint az elmúlt három negyedév alatt 1,5 milliárd dollárral sikerült leszorítani a kiadásokat. A közeljövõben további megtakarítási lépéseket tesz a Cisco, de újabb elbocsátásokat nem tervez -- nyugtatta meg a kedélyeket Chambers. A jelenlegi negyedévre a cégvezetõ 8,3 és 8,6 milliárd dollár közötti forgalmat vár, ami éves szinten ugyan 17-20 százalékos visszaesést jelent, de felülmúlja a Wall Streeten dolgozó elemzõk korábbi elõrejelzését.