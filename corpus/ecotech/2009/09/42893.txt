A Sanoma kezében az Olcsóbbat.hu

Bennfentes források szerint a Sanoma megvásárolta az Olcsóbbat.hu árösszehasonlító oldalt üzemeltetõ Selko Kft.-t, az ügyletrõl a hivatalos bejelentés a napokban várható. A tranzakció értéke  nem nyilvános.
Az árösszehasonlító oldalak erõteljesen keresõoptimalizáltak, ezáltal nagy forgalmat képesek felszívni a webes keresõkbõl és ezeket a internetes boltokra irányítják, így erõteljesen fel tudják lendíteni azok forgalmát. Nem véletlen, hogy a dél-afrikai Naspers, amely korábban a Vaterát és a TeszVeszt is megszerezte, nemrégiben az Árukeresõ.hu oldalt is megvásárolta.

A Sanoma már korábban is rendelkezett saját árösszehasonlító oldallal, a Kirakat.hu révén, az Olcsóbbat.hu azonban nem olvad össze ezzel, a két oldal párhuzamosan mûködik tovább. A Kirakat.hu hatalmas termékskálát fog át, mintegy 200 ezer tételt tartalmaz az élelmiszerektõl kezdve a bútorokon át egészen a pénzügyi termékekig, az Olcsóbbat.hu a mûszaki cikkekre koncentrál.
Piaci pletykák szerint a két oldal együttes látogatottsága naponta 40 ezer fölött jár, ami  meghaladja az Árukeresõét is, így a Sanoma ezzel a lépéssel jelentõsen megerõsítette pozícióit a területen. Az Olcsóbbat.hu eddig szinte kizárólag a webes keresõkbõl élt, látogatottságát  a Sanoma portfóliójába tartozó lapok segítségével könnyen tovább lehet növelni.
Fontos különbség a Sanoma érdekeltségébe tartozó Kirakat.hu és Olcsóbbat.hu, valamint az Árukeresõ.hu között, hogy míg elõbbiek saját termékadatbázissal rendelkeznek, utóbbi automatizált. A saját adatbázis elõnye, hogy a webes keresõk "jobban szeretik" a saját tartalmat és elõkelõbb helyen hozzák az ilyen oldalak találatait, az automatizált oldal üzemeltetése viszont nem igényel annyi emberi erõforrást.	     
                  
                  
                  
                   