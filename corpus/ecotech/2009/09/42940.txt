Szervezeti átalakulás az Intelnél

Jelentõs szervezeti és vezetõi átszervezést jelentett be ma az Intel. A világ elsõ számú félvezetõgyártójának közleménye szerint a lépésre azért került sor, hogy Paul Otellini elnök-vezérigazgató a jövõben több idõt tölthessen stratégiai feladatokkal és új növekedési lehetõségek, területek kutatásával.
A legnagyobb változás, hogy a vállalat egyetlen részlegben egyesíti minden termékvonalát. Korábban külön részlegek felügyelték az asztali chipek, mobil processzorok és szerverlapkák fejlesztését, mostantól azonban minden Intel-termékért az Intel Architecture Group felel majd, amelynek élén Sean Maloney korábbi marketing-vezetõ és Dadi Perlmutter áll. Maloney feladata lesz az Intel Architecture Group gazdasági irányítása, míg Perlmutter a fejlesztésekkel foglalkozik. Maloneyt sokan Otellini legvalószínûbb utódaként emlegetik az Intel élén, noha az elnök-vezérigazgató távozása vagy nyugdíjba vonulása egyelõre nincs napirenden és nem is valószínû.

A frissen létrejött Intel Architecure Group hat termékrészlegbõl épül fel, amelyek a desktop és mobil PC processzorokért, szerverprocesszorokért és hálózati chipekért, grafikus chipekért, ultramobil lapkákért, beágyazott chipekért és kommunikációs lapkákért, valamint az otthoni digitális termékekért felelnek. A mostani szervezeti felépítésben tehát az egyes termékeket fejlesztõ részlegek már nem közvetlenül Paul Otellini elnök-vezérigazgató irányítása alá tartoznak. Szintén ezt célozza, hogy a gyártásért felelõs Intel Technology and Manufacturing Group sem Otellini alá tartozik közvetlenül, hanem Andy Bryant adminisztratív vezérigazgató alá.
Az Intel egyúttal azt is bejelentette, hogy távozik a vállalattól Pat Gelsinger, valamint Bruce Sewell, elõbbi az Intel mûszaki vezetõje, utóbbi a cég vezetõ jogásza volt. Amint azt amerikai lapok már megszellõztették, Gelsinger az EMC-hez igazol, ahol a tárolóeszközökért felelõs részleget fogja irányítani.