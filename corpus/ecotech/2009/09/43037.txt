Internetadót vezetne be Nagy-Britannia

100 megabites országos hálózat
Az Egyesült Királyság politikusai is felismerték, hogy kritikus fontosságú egy teljes országot lefedõ szélessávú hálózat létrehozása. Ez azonban erõsen forrásigényes vállalkozás, s még az erõs gazdasággal rendelkezõ Nagy-Britannia költségvetésében is komoly tényezõ. A nagyobb települések esetében nem okozna komolyabb problémát, de a közel negyedmillió négyzetkilométeres területû ország vidéki településszerkezete miatt a megcélzott 90 százalékos lakossági lefedettség megsokszorozza a költségeket.
Emiatt születhetett meg az "internetadó" javaslat, ami a nevével ellentétben nem az internetkapcsolatokat adóztatná meg, hanem a vezetékes telefonvonalakat. Az új adónem neve valójában az adóból befolyt pénz felhasználási céljaira utal, ugyanis a brit kormány többek közt ebbõl a pénzbõl építené ki a szélessávú optikai hálózatot országszerte. Az adót minden aktív vezetékes telefonelõfizetés után meg kellene fizetni, ami éves szinten 6 angol fontos kiadást jelentene a briteknek.

A közel 30 millió vezetékes telefonelõfizetés után évente 175 millió font bevétele lenne az államnak, amit teljes egészében hálózatfejlesztésre fordítana. A tervek szerint 2012-ig a lakosság 90 százalékát fednék le szélessávval, azonban ekkorra ez még csak 2 Mbps sávszélességet jelentene garantáltan. A program végsõ célja a 100 Mbps-nél gyorsabb hálózat kiépítése szintén 90 százalékos lefedettséggel, aminek a céldátuma 2017.
Konzervatív kritika
A tervezett internetadó része lenne az új pénzügyi törvénynek, ezért amennyiben sikerül még a választások elõtt elfogadtatni, akkor a következõ ciklusban is viszonylagos védettséget élvezne a program, hiszen az eltörléséhez vagy megváltoztatásához törvényt kell módosítani, ami a két házas brit parlament esetén nem egyszerû. Nem véletlen, hogy a konzervatív ellenzék erõsen kritizálja a kezdeményezést. John Whittingdale konzervatív párti képviselõ szerint az évi 175 millió fontos bevétellel kecsegtetõ kezdeményezés csupán egy újabb adó a sorban az állam bevételeinek növelésére, ráadásul azokat büntetné, akik a régebbi, meglévõ technológiát használják, s nem azokat, akik valójában célcsoportjai a célba vett új szélessávú infrastruktúrának.
A brit kormány eltökélt azzal kapcsolatban, hogy véghez vigye a tervet, annak ellenére, hogy az ország földrajzi kiterjedtsége miatt ez rendkívül sokba kerül. A kormánypárti Stephen Timms viszont biztosan állítja, hogy a kezdeményezés még a választások elõtt révbe ér. A még júniusban nyilvánosságra hozott Digital Britain jelentés tartalma már korábban is keltett némi nyugtalanságot a politikai színtéren, de úgy tûnik Timms nem osztja a véleményt, miszerint a projekt és annak célkitûzései, megállapításai megbuktak volna.
Az egyik legnagyobb kritika, hogy miközben más fejlett országok a 100 Mbps sebességû vagy annál gyorsabb hálózatok gyors kiépítésén fáradoznak, az Egyesült Királyság célkitûzése 2012-ig mindössze a 2 Mbps sávszélesség, ami már most bõven alulmúlja a közösségi médiával és multimédiás tartalmakkal teletûzdelt online világ igényeit. A következõ generációs, 100 Mbps feletti sebességet csak 2017-re ígérik, amikor már a mobilhálózatok is képesek lesznek a mainál jelentõsebb adatátviteli sebesség elérésére, s a drága vidéki optikai hálózat okafogyottá válhat. Az évente 1800 forintos internetadót ráadásul azok is fizetik, akik az internet elõnyeit egyáltalán nem akarják/tudják kiaknázni, s a nagy sebességû hálózat sem érdekelné õket. Ilyenek az idõsek vagy a vidéken élõk, akik szinte kivétel nélkül rendelkeznek is vezetékes telefonnal, de internetezésre nem, vagy alig használják.
Eközben a briteknél a nagy sebességû hálózatokra nagyon is támaszkodó fájlcsere össztûz alatt van, s valószínûsíthetõen a francia példát követve a szigetországban is korlátozható lesz majd azoknak az internetelérése, akiket többször is rajtakapnak a jogvédett tartalmak illegális letöltésén.	     
                  
                  
                  
                   