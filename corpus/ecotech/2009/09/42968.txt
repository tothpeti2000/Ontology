Csökkenõ bevétel mellett is nõtt az Oracle profitja

A most véget ért elsõ negyedévben 5 százalékkal 5,1 milliárd dollárra apadt az Oracle bevétele, de az árfolyamhatás kiszûrésével a csökkenés csupán 1 százalékos volt. Bár egyre több helyrõl hallani olyan híreket, hogy az informatikai piac túljutott a recesszión, a nagyvállalatok egyelõre nemigen nyitják ki a pénztárcájukat, ha új szoftverek beszerzésérõl van szó. Az Oracle új licenceladásai éves összehasonlításban 17 százalékkal 1 milliárd dollárra estek vissza, a licencbevétel zömét adót adatbázis- és köztesszoftver-forgalom 22 százalékkal 722 millió dollárra apadt.

A vállalat szerencséjére azonban a nagyobb nyereségtartalmú karbantartási és támogatási bevételek 6 százalékkal 3,1 milliárd dollárra emelkedtek. A vállalat üzemi eredményhányada ezzel 46 százalékra emelkedett, ami negyedéves rekord. Az Oracle üzemi eredménye 14 százalékkal 1,7 milliárd dollárra nõtt, nettó eredménye 4 százalékkal 1,1 milliárd dollárra emelkedett. Az egy részvényegységre jutó profit 30 cent volt, ami megfelelt az elemzõi várakozásoknak.
Charles Phillips, a cég elnöke nem mulasztotta el megjegyezni, hogy az Oracle minden piacon gyorsabban nõtt legnagyobb riválisánál, az SAP-nál. Európában az Oracle üzleti alkalmazásokból származó forgalma 3 százalékkal bõvült, míg az SAP-nál a legutóbbi negyedévben 39 százalékkal csökkent. Észak-Amerikában az Oracle-alkalmazások 8 százalékos bõvülést produkáltak, míg az SAP-nál 50 százalékos volt a csökkenés.
Az Oracle az elmúlt négy év során több mint 50 vállalatot vásárolt fel, az egyik legújabb szerzemény a Sun Microsystems, a tranzakció azonban az Európai Bizottság trösztellenes aggodalmai miatt még nem zárult le. Az elemzõk számára rendezett konferenciahíváson Safra Catz, a vállalat elnöke megerõsítette, az ügylet lezárását követõ elsõ évben 1,5 milliárd dolláros profitnövekedést várnak a Sun beolvasztásától. A két cég tegnapelõtt jelentette be elsõ közös termékét, egy Sun-hardvereken alapuló integrált megoldást adattárházakhoz és online tranzakciókezeléshez.	     
                  
                  
                  
                   