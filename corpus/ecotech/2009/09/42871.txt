Rohamosan drágul a DDR2, nemsokára a DDR3 felé fordul a piac

A DDR3-kibocsátás folyamatosan emelkedik, miközben a DDR2-termelés csökkenõben, így utóbbi ára a a PC-piac magához térésének köszönhetõen az elmúlt egy hónap alatt drámai megemelkedett. Piaci pletykák szerint a Samsung Electronics, mely a világ legnagyobb DRAM-gyártója, nemrég úgy döntött, hogy ellenfeleinek szétverését követõen a nyereségességre koncentrál, így megemelte DDR2-árait, ami az egész piacot is magával húzta.
A DRAMeXchange adatai alapján a nagyjából egy hónappal ezelõtti üzletkötésekhez képest a gigabites DDR2 chipek mintegy harmadával drágultak meg szeptember elejére (1,6 dollár környékén), miközben a DDR3 gyakorlatilag mozdulatlan maradt ugyanezen idõszak alatt (1,9-2 dollár), így a DDR3 gigabitenként kevesebb mint 25 százalékkal drágább az azonnali piacon, miközben a szerzõdéses 2 gigabájtos moduláraknál az eltérés alig 10 százalék mára, a tendencia világosan látható.

Az inSpectrum úgy becsli, hogy a DDR3 iránti növekvõ kereslettõl vezérelve a DDR3-termelés a negyedik negyedévben eléri a DDR2 mennyiségét, és ekkor már az újonnan eladott számítógépek harmadába kerül DDR3-memória. Az arányok megfordulását követõen a DDR3 ára valószínûleg ismét lefelé veszi az irányt, aminek az is teret ad, hogy addigra a jelenleginél nagyobb arányban folyik 50 nanométeres osztályú eljárásokon tömegtermelés, sõt a Samsung, a Hynix, az Elpida és a Micron kisebb geometriák felé migrál várhatóan.	     
                  
                  
                  
                   