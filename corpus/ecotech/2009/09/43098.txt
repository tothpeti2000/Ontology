Újra eladják az Invitelt

Az Invitelben szerzett többségi, 64,6 százalékos tulajdona egy közép-kelet-európai befektetõtársaság, a Mid Europa Partners kezébe kerül a tranzakció után - jelentette be a dán TDC. A megállapodás részleteirõl egyelõre csak annyit tudni, hogy a részvényekért összesen 54,9 millió dán koronát, azaz napi árfolyamon számolva nagyjából kétmilliárd forintot fizet a Mid Europa Partners. A befektetõcég a TDC 253,8 millió koronás hitelállományát is átvállalja, a tranzakció értéke így nagyjából 310 millió dán korona, azaz jelenlegi árfolyamon 11,2 milliárd forint.
A rendkívül szövevényes tranzakció létrejöttének feltétele az Invitel tetemes hitelállományának a finanszírozása, valamint a korábban az Invitel által átvállalt adósságok törlesztése: az Invitel 2008-ban (akkor még HTCC néven) vásárolta fel az osztrák alternatív infrastrukturális szolgáltatót, a Memorex Telex Communicationst, mely Közép-Kelet Európában rendelkezik vezetékes infrastruktúrával. A HTCC 43,6 millió dollárt fizetett a cégért, és átvállalta annak 86,7 millió dolláros adósságállományát is. A tranzakciót ennek megfelelõen az Osztrák Versenyhivatalnak is jóvá kell hagynia.

Az Invitel legutóbbi, második negyedéves árbevétele elérte a 81,7 millió eurót, ami éves szinten 14 százalékos csökkenést jelentett. Az üzemi nyereség 13,8 millió euró volt a második negyedévben, mely lényegében megegyezett az egy évvel korábbi eredménnyel. A nagykereskedelmi telekomszolgáltatások bruttó nyereségessége emelkedett, továbbra is elsõsorban a Memorex révén, ám a lakossági internet, az üzleti szolgáltatások és a lakossági hangpiac jelentõs profitromlást könyvelt el, fõként az ügyfélszám csökkenésének hatására.
A Mid Europa Partners egyébként egyszer már volt tulajdonosa az Invitelnek: a cég egy másik befektetõvel közösen 2003-ban száz százalékos tulajdont szerzett a vállalatban, majd 2007-ben, 470 millió euróért eladták a céget a HTCC-nek. A TDC a mostani megállapodást megelõzõen hosszú hónapok óta próbált túladni tulajdonrészén. Korábban a Pannon tulajdonosának, a norvég Telenornak a neve is felmerült, mint potenciális érdeklõdõ.	     
                  
                  
                  
                   