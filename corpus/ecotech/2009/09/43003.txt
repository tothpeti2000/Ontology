Intel: az EU téved és jogsértõen jár el

Elfogultság
"Az Intelnek meggyõzõdése, hogy a Bizottság üzleti gyakorlatunkkal kapcsolatos következtetései tévesek - ténylegesen és jogilag is - és fellebbeztünk a Bizottság döntése ellen. Az Intel elkötelezett az etikus üzleti magatartás és az összes alkalmazandó törvény és szabályozás betartása iránt, melyek a globális üzleti gyakorlatot irányítják a globális piacon történõ verseny során. Bizonyosak vagyunk abban, hogy ebben a tekintetben mindig ragaszkodtunk ezekhez a sztenderdekhez és legálisan cselekedtünk" - áll az Intel válaszában (PDF).
A vállalat arra a következtetésre jutott, hogy a Bizottság prekoncepciókkal látott neki a vizsgálatnak, mely megváltoztatta a versenyrõl alkotott képét, és következetesen egy ügyész elfogultságával értékelte a bizonyítékokat, hogy alátámassza saját nézõpontját. Ennek eredményeként a Bizottság "figyelmen kívül hagyott vagy lekicsinylett - és valójában néha még meg is tagadott - fontos bizonyítékokat, melyek ellentmondtak világnézetének. Az eredmény a bizonyítékok egy következetesen egyoldalú és a végeredményre orientált kiválogatása és értelmezése lett" - írja az Intel.
A chipgyártó továbbá azzal vádolja a Bizottságot, hogy bizonyítékot próbált eltüntetni, mikor egy számára nem kedvezõ kicsengésû interjút folytatott le egy Dell-vezetõvel. A Bizottság nem õrizte meg a beszélgetésrõl készült felvételeket, így nem is mellékelte a vizsgálati anyaghoz, amivel megsértette kötelezettségeit. Az Intel szerint a Bizottság letagadta az interjút, majd kötelezettségeit is, így a cég az ombudsmanhoz fordult, aki idén július 14-én arra a következtetésre jutott, hogy a Bizottság hibát vétett. A Bizottság ráadásul nem kért be olyan dokumentumokat az AMD-tõl, melyek az Intel szerint relevánsak lehettek volna a vizsgálat szempontjából.

Az Intel egyúttal jelezte, hogy a jövõben szándékozik egy teljesebb választ is adni, melyben harmadik felet is bevonna az 1,06 milliárd eurós bírsággal járó európai döntés megcáfolása érdekében, ehhez azonban idõre van szüksége. Az Intel bizonyítékokról beszél, melyekre szert tett ugyan a vizsgálat, de figyelmen kívül hagyott, ugyanakkor a cég meggyõzõdése szerint teljesebb képet adnának. Ezek a bizonyítékok jelenleg bizalmas státuszban vannak, védve a cégek üzleti érdekeit. A Bizottság tegnap tette közzé részletes döntésének nem bizalmas változatát, mely elsõsorban levelezési részleteket vonultat fel.
Bizonytalan bizonyítékok
Az Intel egyúttal úgy látja, hogy a Bizottság jelentõs súlyt adott a levelezésekben talált érzelmi megnyilvánulásoknak és spekulációknak, amennyiben azok alátámasztották a vádakat, miközben figyelmen kívül hagyott vagy elbagatellizált tényeket azzal kapcsolatban, hogy valójában mi történt, beleértve hiteles dokumentumokat, írott nyilatkozatokat és eskü alatt tett vallomásokat.
A tegnap közzétett e-mailekkel ellentétben a vállalat továbbra is állítja, hogy a pénzvisszatérítéseket nem kötötte olyan feltételekhez, melyek megkövetelték a vásárlótól, hogy az összes vagy a legtöbb processzort az Inteltõl vásárolják, sem pedig olyanhoz, mely az AMD chipjeinek használatát tiltotta volna. Errõl a Bizottságnak semmiféle hivatalos irata nincs, a közzétett leveleket pedig spekulációnak állítja be az Intel, melyeket alacsony beosztású, a tárgyalásokban részt sem vevõ alkalmazottak írtak.
Az Intel úgy véli, a Bizottság egyszerûen nem értette meg, hogy milyen természetû verseny is folyik a processzorpiacon, ahol a nagy PC-gyártók igyekeznek egymás ellen kijátszani az Intelt és az AMD-t a lehetõ legkedvezõbb feltételek elérése érdekében. Mindez egy olyan környezetet teremt, mely tele van feszültséggel és gyanakvással, ezért feltételezésekkel. "A Bizottság lényegében úgy döntött, hogy az Intel törvénytelenséget követett el, mikor nem oszlatta szét az OEM esetleges bizonytalanságát a tekintetben, hogy az Intel milyen mértékû kedvezményeket adna, ha az OEM úgy döntene, hogy kevesebbet vásárol az Inteltõl, és többet az AMD-tõl" - fogalmaz az Intel. Hozzáteszi, hogy nem is kérdezték meg, hogy mi történne akkor, ha egy OEM az AMD-tõl többet vásárolna.
Adatok
Az Intel állítja, hogy a vizsgált idõszak alatt, 2002 és 2007 között egyetlen, a vizsgálatban szereplõ PC-gyártó sem volt Intel exkluzív, ahogyan nem szenvedtek el semmiféle aránytalan csökkentést a visszatérítések kapcsán - sõt, ellenkezõleg, az Intel agresszíven versenyzett, hogy a lehetõ legtöbb megrendelést tudja megtartani. Mindezt tetézi, hogy az AMD részesedése a vizsgált 5 PC-gyártónál 8-ról 22 százalékra emelkedett, ami cáfolja azt, hogy az Intel kiszorította volna a piacról. Panaszában az AMD lényegében azt állítja, hogy az Intel taktikái miatt nem jutott hozzá fair részesedéséhez, melyre termékei feljogosították. Az Intel szerint döntésével azonban maga a Bizottság korlátozza a versenyt a processzorpiacon.
Az Elsõfokú Bíróság még nem döntött arról, hogy mikor hallgatja meg a feleket, az elsõ tárgyalások valószínûleg jövõre esedékesek, és évekig húzódhat a pereskedés. Az Intel el akarja érni, hogy a bíróság helyezze hatályon kívül az Európai Bizottság idén május 13-án hozott határozatát, mely törvénytelennek ítélte az Intel európai üzleti tevékenységét, és ezért 1,06 milliárd euróra büntette, ami rekord. A büntetést az Intel már befizette.	     
                  
                  
                  
                   