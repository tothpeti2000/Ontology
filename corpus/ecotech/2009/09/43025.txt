Megmenekülnek a megszûnéstõl az Ügyfélkapu-azonosítók

Ma már közel 800 ezer Ügyfélkapu regisztrációval rendelkezõ állampolgár van hazánkban, ami azt jelenti, hogy ennyien próbálták ki a közigazgatási ügyintézés online felületének szánt megoldást. Habár arra vonatkozóan nincsenek publikus adatok, hogy a regisztrált felhasználók közül mennyien vittek véghez sikeres ügyintézést és mennyien regisztráltak csak érdeklõdésbõl a magyar internetes közigazgatási portálra, de a kormányzati szándék mindenképpen az, hogy egyre többen és egyre többféle ügyet legyenek képesek elintézni az Ügyfélkapun keresztül.

Ennek a folyamatnak az egyik gátja, a 2004. évi CXL. törvény (Közigazgatási törvény) volt eddig. Ugyanis a törvény §160. (7) pontja szerint az ügyfél az "azonosítást követõen egyszer használható kódot kap, amelynek alkalmazásával az ügyfélkapu megnyitásához szükséges, legfeljebb öt évig használható egyedi azonosítót képezhet". Ez azt jelentené, hogy az útlevélhez, személyi igazolványhoz hasonlóan az Ügyfélkapu-regisztráció érvényessége is lejárt volna, ami után újra igényelni kellett volna azt. A helyzet pikantériája, hogy a 2005 áprilisában, az indulás után tömegesen létrehozott azonosítók most egyszerre jártak volna le.
A káoszt megelõzve egy törvénymódosítás lehetõvé teszi, hogy a szolgáltatás mindaddig a felhasználó rendelkezésére álljon, amíg azt igényli, s nem mondja le. Ezzel párhuzamosan pedig egy biztonsági funkciót is bevezettek, miszerint az azonosítóhoz tartozó jelszó érvényessége két évenként lejár, maximum ennyi idõ után mindenképp kötelezõ megváltoztatni. Indulásként ezt a 2 éves idõtartamot a módosítás hatályba lépésétõl, tehát 2009. október 1-tõl számítják, tehát legkésõbb 2011-ben mindenkinek új jelszót kell beállítania. 	     
                  
                  
                  
                   