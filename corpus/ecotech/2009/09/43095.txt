Az Unió rábólintott a Panasonic és a Sanyo összeolvadására

A két japán óriás által tavaly decemberben kötött megállapodás értelmében a Panasonic összesen mintegy 6,4 milliárd eurót kínál a Sanyo részvényeiért - a felvásárlást elsõsorban az akkumulátor-, üzemanyagcella és napelem-üzletben rejlõ lehetõségek és a hatalmas megtakarításokkal kecsegtetõ költségbeli szinergiák motiválták. A Sanyo eddig is a legnagyobb notebookakkumulátor-gyártó volt, a Panasonic és a Sanyo együttesen pedig az újratölthetõ akkumulátorok piacának 38 százalékát uralja a Goldman Sachs becslése szerint, miközben elõretörnek a napelemek piacán is az olyan agresszív és erõteljes riválisokkal szemben, mint a Sharp vagya Kyocera (a legnagyobb gyártó a német Q-Cells).
Az összeolvadási folyamatnak ugyan már a japán pénzügyi év végén, azaz idén március 31-én le kellett volna zárulnia, a Panasonic azonban még márciusban bejelentette, hogy a több régióban is zajló trösztellenes vizsgálatok miatt elhúzódhat az akvizíció. A nagyvállalat szeptember elején közölte, hogy kész bizonyos részlegeit leválasztani, illetve eladni, hogy megkapja az Európai Bizottság jóváhagyását. A trösztellenes vizsgálat szerint ez a lépés indokolt is, az európai hatóság csak azzal a kikötéssel hagyta jóvá az összeolvadást, ha a felek teljesítik a szabad versenyt biztosító feltételeket.

A Bizottság határozata értelmében ennek érdekében a cégeknek meg kell szabadulniuk az egyik akkumulátorgyártó üzemüktõl, valamint le kell építeni az egyik vállalat hordozható nikkel-metálhidrid áramforrásokra specializálódott üzletágát. A vizsgálat szerint a két cég összeolvadása más piacokon, így például a szórakoztatóelektronikai termékek szegmensében nem jár majd jelentõs versenykorlátozó hatással.
A Panasonic és a Sanyo összeolvadását 11 ország vagy régió hatósági vizsgálata kell megelõzze. A japán hatóság a hónap elején már rábólintott a tranzakcióra, de a vizsgálatok még nem zárultak le többek közt az Egyesült Államokban és Kínában. A Panasonic csak az illetékes hatóságok jóváhagyása után indíthatja el a részvényfelvásárlási folyamatot.	     
                  
                  
                  
                   