Az EU nem adja könnyen a Sunt

Az Európai Bizottság néhány órával ezelõtt jelentette be, hogy mélyreható vizsgálatot indít a Sun Microsystems felvásárlásának ügyében, hogy alaposan kiértékelje a szituációt. Az eddigi várakozások szerint az EU gond nélkül zöld utat adott volna annak, hogy az Oracle magába olvassza a szervercéget, és az integráció az elképzelések szerint ezt követõen villámgyorsan lezajlott volna.
Éppen ezért a fordulat igencsak meglepõ, fõként azt követõen, hogy az Egyesült Államok már korábban jóváhagyta a tranzakciót, és az 5,4 milliárd dolláros felvásárlás ellen sem az Oracle, sem a Sun részvényesei nem emeltek komolyabb kifogást. Az EU akadékoskodása azért is váratlan, mert eddig nem nagyon volt rá precedens, hogy az EU két amerikai cég egyesülését megakadályozta volna - erre egyetlen példa volt 2001-ben, mikor a GE csak az EU által diktált szigorú feltételek mellett szerezhette volna meg a Honeywellt.
A Bizottság a Java és az adatbázis-piac szempontjából vizsgálta meg leginkább az ügyletet, mivel ezek kulcsszerepet töltenek be a vállalati rendszerek terén. Az Oracle a relációs adatbázis-kezelõk piacának nagyjából felét uralja, így a MySQL és a PostgreSQL mögött álló Sun megszerzése jelentõsen csorbíthatja a további versenyt, míg a Java megszerzésével azok a rivális szoftverszállítók kerülhetnek kellemetlen helyzetbe, melyek a Java futtatási környezetre tervezik üzleti alkalmazásaikat.

A hivatalos közlemény szerint Brüsszel az eddigi elemzéseket követõen arra a következtetésre jutott, hogy az Oracle-Sun egyesülés súlyos aggályokat vet fel az adatbázis-kezelõk piacára nézve. Éppen ezért mélyebbre ható vizsgálatokat tartott indokoltnak, amire a szabályozás értelmében 90 munkanapja van. Ez azt jelenti, hogy 2010 január 19-éig kell döntést hoznia. A Bizottság egyúttal leszögezi, hogy mindez nem jelent elõítéletet a végsõ döntésre nézve - az azonban bizonyos, hogy az EU ezzel keresztülhúzta az Oracle számításait.
Nem vették be
A Bizottságnak az elõzetes vizsgálatot követõen egészen konkrétan a MySQL miatt támadtak kifogásai, mely a világ legnépszerûbb nyílt forrású adatbázis-kezelõje, és uralja a webkiszolgálókat, egyúttal egyre életképesebb alternatívát nyújt az Oracle, IBM és Microsoft kínálatára, mely trió a piac 85 százalékát tartja kézben. "A Bizottságnak nagyon körültekintõen meg kell vizsgálnia a [felvásárlás] hatásait az európai versenyre, mikor a világ vezetõ tulajdonosi adatbázis vállalata javaslatot tesz a világ vezetõ nyílt forrású adatbázis vállalatának átvételére" - nyilatkozta Neelie Kroes versenyjogi biztos.
"Az adatbázisok a vállalati IT-rendszerek kulcselemei. A jelenlegi gazdasági környezetben minden cég költséghatékony IT-megoldások után néz, és a nyílt forráskódú szoftverekre épülõ rendszerek egyre növekvõ mértékben kínálnak életképes alternatívát a zárt megoldásokkal szemben. A Bizottságnak biztosítania kell, hogy ilyen alternatívák továbbra is elérhetõek lesznek". Kroes csapata úgy látta, hogy két, a saját területén piacvezetõ adatbázis-kezelõ kerülne egy kézbe, melyek egymással is versenyeznek.
Az Oracle a Sun felvásárlása kapcsán feltûnõ módon szót sem ejtett a MySQL-rõl, mely a tranzakció egyébként nyilvánvaló célpontja volt. Miközben nyílt titok, hogy Larry Ellison korábban a HP-val közösen akarta feldarabolni a Sunt, melybõl csak a szoftverekre tartott igényt, a nyilvános bejelentésen hosszútávú stratégiaként tálalta a Sun egészének megszerzését. Ezt olyan hangzatos hívószavakkal igyekezett rögzíteni, mint integrált üzlet hardver-szoftver megoldások, melyek a Sun hardverekre és infrastrukturális szoftvereire, valamint az Oracle köztesrétegeire és üzleti alkalmazásira épülnek. Pedig az Oracle már korábban is láncra akarta kötni a MySQL-t, mikor a cég még önállóan tevékenykedett Marten Mickos vezetése alatt, mielõtt a Sun 1 milliárd dollárért felvásárotla volna.
A taktika láthatóan megbukott, és az EU szerint a MySQL sok területen közvetlen vetélytársa az Oracle adatbázis-kezelõknek. Az EU elemzése ráadásul gyorsan felismerte, hogy a MySQL rendkívül gyorsan fejlõdik, és ha ma még kicsi is a két szoftver piaci metszéspontja, a jövõben a nyílt forrású szoftver egyre inkább az Oracle adatbázis-kezelõjének kihívójává válhat, ahogyan funkcionalitása fejlõdik. A Bizottság azt is megállapította, hogy a MySQL nyílt forrású volta nem biztos, hogy elegendõ az Oracle ölelésének versenycsorbító hatása ellen. A mostani vizsgálat tárgya lesz az is, hogy az Oracle milyen szándékkal rendelkezik a MySQL továbbfejlesztésére.
Nem az élet napos oldala
Miközben EU és az Oracle egymásnak feszülnek, a csetepaté leginkább a Sunt fogja megviselni, melyet most növekvõ bizonytalanság övez a következõ hónapok során is, ami rendkívül kellemetlen azon a bizalmon és hosszútávú elkötelezettségen alapuló piacon, melyrõl a Sun bevételei túlnyomó részét szerzi. Nem segít az sem, hogy a CNN egyik riportere szerint az Oracle párbeszédet folytat a HP-val arról, hogy az eredeti elképzeléseknek megfelelõen a HP-hoz kerüljön a Sun magva, míg az Oracle megtartaná a szoftvereket.
Ennek a bizalomvesztésnek már mutatkoznak jelei, a Sun a második negyedévben, mely a hagyományosan legerõsebb negyedik pénzügyi negyedéve, a tavalyinál 54 százalékkal kevesebb bevételt generált a nagyvállalati SPARC Enterprise szerverekbõl, és közel 14 százalékkal kevesebbet a megelõzõ negyedévesnél, ami magával rántotta a kapcsolódó tároló- és szoftverforgalmat is, meghatározva ezzel a pénzügyi mutatókat, és súlyos veszteségbe taszítva a céget.
Összevetésképpen a Niagara-szerverek (CMT) és az x86-os dobozok értékesítése eközben szezonálisan rendre 15 és 23 százalékkal erõsödtek - a különbség látványos, a Sun egyre nehezebben ad el stratégiai rendszereket. A jelenlegi EU-vizsgálattal a Sun helyzete várhatóan még rosszabbra fordul a következõ hónapok során, miközben az IBM és a HP is a hatalmas elõrelépést ígérõ következõ generációs kritikus rendszereik közeledtével, hosszútávú fejlesztési tervekkel és speciális migrációs kedvezményekkel gyõzködik a Sun nagyvállalati ügyfeleit.	     
                  
                  
                  
                   