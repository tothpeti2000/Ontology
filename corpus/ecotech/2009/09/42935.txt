A csúcstechnológia iránti kereslet ismét a régi

Az iSuppli által becsültnél sokkal gyorsabb fellendülést jelez az IC Insights. Ahogyan arról májusban a HWSW is beszámolt, elõbbi kutató úgy becsülte, hogy bár a chipgyárak kibocsátása és így rendkívül drágán kiépített kapacitásaik kihasználtsága meglódul az év második felében, a válságot megelõzõ szintet csak lassan, nagyjából jövõ év végére közelítheti meg. A kibocsátás volumene azonban ekkor is elmarad a válság elõttitõl, ugyanis a kihasználtságot nemcsak a termelés fokozása, hanem a gazdaságtalan gyártósorok kivonása is mozgatja.
Az IC Insight azonban nem egy elnyújtott fellendüléssel kalkulál, már ami a kapacitások kihasználtságát érinti, hanem egy rendkívül gyorssal. Ezt az önkéntes adatszolgáltatáson nyugvó SICAS (Semiconductor International Capacity Statistics) által közzétett mutatókra alapozza, melyek azt mutatják, hogy a második negyedévben már 76,7 százalékos volt a kihasználtság, szemben az iSuppli által korábban becsült 60 százalék körülivel. Mindezt döntõen az magyarázza, hogy a megmunkálásra bocsátott (normalizált) szilíciumszeletek száma 33 százalékkal ugrott meg az elsõ negyedévhez képest, miután a készletszintek elkezdtek apadni, és kedvezõ piaci várakozások épültek fel a gazdaságban az év második felére vonatkozóan.
Az IC Insight ez alapján úgy becsli, hogy a harmadik negyedévben a kapacitások kihasználtsága 88 százalékra, majd a negyedik negyedévben 89 százalékra ugrik, ami azt sejteti, hogy a kibocsátás további mintegy 15 százalékkal növekszik. Ez azt jelenti, hogy a kihasználtság eléri a válságot megelõzõ, tavalyi második negyedéves szintet, míg a kibocsátás mindössze 10-15 százalék közötti mértékben maradhat majd el a tavalyitól. Ennél is kedvezõbb képet fest a foundry szektor, vagyis a szerzõdéses bérgyártók, melyek megrendelései olyan mértékben ugrottak meg, hogy a termelés 61,6 százalékkal múlta felül az elsõ negyedévest, így csak 16 százalékkal maradt el a kibocsátás a tavalyitól.

További kedvezõ jelek után kutatva az látható az adatok alapján, hogy a csúcstechnológiájú termékek iránti kereslet rohamos léptékkel erõsödik, és a válság hatása leginkább nem az összkereslet általános összeomlásában mutatkozik meg, hanem a kevésbé korszerû, így kevéssé versenyképes termékek erõteljes kihullásában. A 80 nanométeres vagy kisebb csíkszélességû termelés mindössze 4,6 százalékkal marad el a tavalyitól, a kihasználtság pedig elérte a 90 százalékot, annak ellenére, hogy a kapacitások nem csökkentek itt.

Ehhez képest hatalmas a kontraszt a kevésbé fejlett eljárásokkal készülõ termékeknél, geometriától függõen a visszaesés éves szinten 23,3-49,6 százalék, a kihasználtság pedig legjobb esetben sem éri el a 75 százalékot. Ugyanezt a képet mutatja, ha a termelést az szilíciumszelet nagysága alapján bontjuk: a gyártásba került 300 milliméteres szeletek száma 2,1 százalékkal alacsonyabb csak a tavalyinál, a kihasználtság pedig 91,9 százalék, ami mindössze 2,9 ponttal múlja alul az egy évvel korábbit, miközben a 200 milliméteres és kisebb szeletek visszaesése drámai mértékû.	     
                  
                  
                  
                   