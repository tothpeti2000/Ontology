Az EU kiteregette az Intel szennyesét

Mint arról a HWSW is beszámolt, az Intel nagyjából egy héttel ezelõtt tette közzé kifogásait a Bizottság trösztellenes határozatával kapcsolatban, mely elítélte európai értékesítési gyakorlatát, és 1,06 milliárd eurós bírságot szabott ki büntetésként - ez európai rekord. Az Intel bár alávetette magát a döntésnek, hevesen támadta, lényegében azzal, hogy Brüsszelnek fogalma sincs a processzorpiac természetérõl, és számos eljárási hibát is vétett.
Panaszait az Intel összegyûjtötte, és az EU hivatalos közlönyében, az Official Journal of the European Unionban tette közzé. Az Intel gyakorlatilag frontális támadást intézett a Bizottság döntése ellen, számos ponton kritizálva azt. A vállalat szerint Neelie Kroes csapata anélkül vette kézenfekvõnek, hogy az Intel pénzvisszatérítési gyakorlata versenykorlátozó és törvénysértõ, hogy tanulmányt készített volna annak valós hatásairól, beleértve a vásárlói döntéseket. Az Intel szerint ráadásul a vizsgálat megelégedett azzal, hogy bebizonyította ezen kedvezmények meglétét, azonban nem vette figyelembe, hogy ezek milyen kiterjedtséggel jelentek meg a tagállamokban.

Az Intel szerint a vizsgálat nem vett figyelembe olyan releváns bizonyítékokat, melyek akár fel is menthették volna a vádak alól, mint például az AMD olyan belsõ dokumentumai, melyeket az Intel meg is nevezett a Bizottság számára, ennek ellenére nem gyûjtötték be azokat. További hibaként a Bizottság az egyik koronatanúval (valószínûleg a Dell egy felsõvezetõjérõl van szó) folytatott meghallgatás jegyzõkönyvét nem készítette el megfelelõen. Az Intel természetesen megfellebbezte az ítéletet, és az ügy az európai Elsõfokú Bíróság elé fog kerülni, várhatóan valamikor jövõre.
Kegyetlen bánásmód
Mindezekre a kifogásokra reagált most a Bizottság, méghozzá olyan dokumentrészletek közzétételével, melyek nem minõsülnek bizalmasnak. Ezek többnyire levelezések kivonatai, ugyanis az Intel által kötött szerzõdések nem tartalmazták azokat a kitételeket, melyek miatt végül a büntetés mellett döntött Kroes. A Bizottság szerint ez már önmagában is bizonyíték a tudatos törvénysértésre, hiszen az Intel így próbálta elrejteni a nyomokat. A visszatérítési kedvezmények feltételei és összege folyamatos szóbeli tárgyalások témája volt.
A levélrészletek számos olyan példát hoznak, melyben az Intel kedvezményeinek feltételei az AMD processzorainak korlátozott mennyiségû, akár 0 százalékos használata, különös tekintettel az üzleti gépekre. Egy 2004 februári belsõ Dell-levélben az áll, hogy az Intel legalább egy negyedévig beszüntetett volna mindenféle árkedvezményt, ha a Dell  AMD-alapú gépeket forgalmazásába kezd, míg az Intel ki nem vizsgálja az esetet. Ráadásul még így is elvárta volna, hogy Dell üzleti gépekben ne jelenjen meg az AMD, vagy ha mégis, kevesebb, mint 20 százalékban - vagy totális háború a következmény.
A HP egy vezetõje 2002 júliusában a következõ utasítást adta beosztottjainak: "KÉREM NE kommunikáljátok a régiók, csapattagjaitok vagy az AMD felé, hogy 5 százalék AMD-re vagyunk korlátozva egy Intel-egyezség értelmében". Mint ismert, az Intel nem csak PC-gyártókat, hanem kereskedõket is próbált magához láncolni. A Media Markt és Saturn elektronikai láncokat birtokló Media Saturn Holding úgy nyilatkozott, hogy "az MSH számára e tekintetben világos volt, hogy az AMD-vel szerelt számítógépek eladása minimum az Intel [marketing]hozzájárulásainak csökkentését eredményezné [...] még akkor is, ha az eladott Intel processzorok mennyisége változatlan maradt volna".
Az Intel azonban nem csak a kedvezményekhez kötötte az általa egyébként tagadott exkluzivitásokat, hanem közvetlenül is próbálta megnehezíteni vagy ellehetetleníteni az AMD ügyét. A vállalat 2002 és 2005 között azzal a feltétellel egyezett bele, hogy a HP AMD-alapú üzleti PC-ket forgalmazzon, hogy azokat csak kis- és középvállalatok számára kínálhatja, mégpedig közvetlen értékesítési csatornán (vagyis a lehetõ legkevésbé hatékonyon kombinációban, hiszen a KKV-kat a partnerek érik el eredményesebben), valamint ha az elsõ üzleti AMD-notebook rajtját 6 hónappal kitolja.
Kivonat egy 2004 szeptemberi HP-s levélbõl: "NEM használhatjátok az üzleti AMD vonalat a csatornában egyetlen országban sem, közvetlen [értékesítéssel] kell csinálni. Ha megteszitek, és elkapnak minket (és el fognak), az Intel pénze (minden hónapban) eltûnik (felbontják a megállapodást). A kockázat túl magas". A Lenovo egy 2006 júniusi e-mailjében az áll egy üzleti vacsora összefoglalója kapcsán, hogy az Intel egy vezetõje ahhoz kötötte a következõ negyedéves notebook támogatást, hogy nem indít AMD-alapú notebookot a vállalat. "Az Intel megállapodás nem fogja megengedni nekünk, hogy AMD [notebookot] indítsunk" - áll a levélben.	     
                  
                  
                  
                   