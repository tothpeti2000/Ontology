Ambíciózus tervekkel vágott neki 2009-nek az SAP Hungary

Ambiciózus növekedési tervekkel vág neki az idei évnek az SAP Hungary. A vállalat élére az év elején állt Ablonczy Balázs szerint a hazai leányvállalat "átaludta" az elmúlt 2-3 évet és új licencértékesítés terén például a régió sereghajtói közé került, a szlovákiai eladások felét produkálva mindössze.
Az SAP hazai operációja tavaly 12,45 milliárd forintos árbevételt ért el, ez lényegében megegyezik a 2007-es bevétellel. Idén 15 százalék körüli bõvülésre van kilátás Ablonczy Balázs szerint és az év elsõ felének eredményei alapján tartható is lesz. Fontos tudni, hogy az SAP hazai bevétele nem csak a magyarországi szoftvereladásokat, támogatást és tanácsadási szolgáltatást tartalmazza, hanem a hazai fejlesztõközpont és globális támogatási központ forgalmát is.
Az SAP becslései szerint tavaly mindössze 10 százalékos részesedése volt az új ERP-licencek értékesítésébõl, idén ezt a kedvezõtlen piaci, gazdasági körülmények ellenére 13-15 százalékra próbálja növelni a cég. Ablonczy elsõsorban az állami szektorban, a távközlési és közmûszektorban, illetve a kis- és középvállalatokban látja a növekedési lehetõséget. Nagyvállalati területen az év húzótermékei az ügyfélkapcsolati megoldások, az üzleti intelligencia, valamint a GRC (governance, risk, compliance), azaz a vállalatvezetési kockázatok és a hatósági megfelelõség kezelésére szolgáló szoftverek lehetnek.

A kis- és középvállalati szektorban az SAP a partnerhálózat erõteljes fejlesztésével próbál áttörést elérni 2009-ben. Tavaly a cég új 6-7 millió euró értékben adott el új licenceket Magyarországon, a forgalomnak mintegy harmada származott a kkv-szektorból. Idén ebben a szegmensben harmadával akarja növelni eladásait az SAP, ami a kkv-szektor forráshiányát figyelembe véve szinte teljesíthetetlennek tûnik, vállalatirányítási rendszer bevezetésére vagy a korábbi megoldás cseréjére szinte csak azoknak van esélye, akik ezt uniós forrásból tudják megoldani.
Az SAP megbízásából a GKIeNET felmérést készített a hazai kis- és középvállalatok informatizáltságáról. A mintegy 3500 kérdõív eredményei alapján a kisvállalatok (100-1000 millió forintos éves forgalom) alig több mint ötöde használ vállalatirányítási rendszert, a középvállalatoknál ez az arány 68 százalékos. A kisvállalatoknál a készletgazdálkodás, beszerzés és a termelés a leginkább támogatott folyamat, legkevésbé pedig az ügyfélkapcsolat és a HR. A középvállalatok esetében a legtöbbször pénzügyi, számviteli és logisztikai területen vetnek be ERP-t a cégek és õk is az ügyfélkapcsolatot és a HR-t hanyagolják a leginkább.	     
                  
                  
                  
                   