A Toshiba is belép a Blu-ray piacra

Nincs más választás
A Yomiuri ismeretei szerint (japán) a Toshiba egy Blu-ray lejátszóval fog jelentkezni még idén. A lépést prózai üzleti okokkal magyarázza a japán lap, a Toshibának ugyanis fel kell zárkóznia riválisaihoz, ha versenyképes akar lenni a következõ generációs szórakoztatóelektronika részben a Blu-ray által is képviselt piacán. A Toshiba az utolsó japán elektronikai konglomerátum, mely belép a Blu-ray termékek gyorsan növekvõ területére. A japán piaci helyzet alapján várható, hogy rekordert is piacra dob a vállalat, a Yomiuri forrásai alapján legalábbis vizsgálja ennek lehetõségét.
Az idõzítést a termékek kifejlesztéséhez szükséges idõ mellett magyarázhatja az is, hogy a közelgõ bejelentés elég messze lesz ahhoz, hogy a legtöbb fogyasztóban legfeljebb halvány emlékként jelenjen az, hogy a Toshiba volt a Blu-ray legfõbb ellenfele, és végül elbukott HD DVD formátumát propagálta. A Toshiba közel másfél éve adta fel az egész ipart és a fogyasztókat is kifárasztó formátumháborút, miután hatalmas kiadásokat követõen tarthatatlanná vált a Sony vezette Blu-ray táborral szembeni küzdelme, és a HD DVD helyzete kilátástalannak bizonyult.

A japán elektronikai óriás ezt követõen a HD-felbontásra skálázó DVD-lejátszók, valamint a fejlett képességekkel, például internetcsatlakozással és beépített DVD-meghajtóval szerelt televíziók fejlesztése felé fordult. Ezek az erõfeszítések azonban több okból sem elegendõek ahhoz, hogy a Toshiba versenyképesen állhassa meg helyét a piacon. Az internetre kapcsolódni képes Toshiba tévék még meg sem jelentek, év végére várhatóak.
A Blu-ray évei
Az internetes on-demand filmterjesztés ráadásul láthatóan még Japánban sem vette át a filmpiac feletti uralmat, pedig a szigetország rendelkezik a világon egyik legmagasabb üvegszálas penetrációval, és több mint 10 millió háztartás csatlakozik optikán a hálózatra, mely hozzáférések tipikusan 80 Mbit/s átvitelt kínálnak, adatforgalmi korlát nélkül. Mindezt tetézi, hogy Japánban rendkívül népszerûek lemezes videorekorderek, egyes piackutatási adatok alapján az eladott termékek több mint kétharmada felvételre is képes, és a Blu-ray felvevõk látványos sikereket értek el, átvéve a vezetõ szerepet a DVD-s készülékektõl.
Márpedig a hazai piacról nem maradhat le a Toshiba, de Japánon kívül is megindult a Blu-ray tömeges adoptációja, ahogyan az átlagos árak folyamatosan csökkennek. Az év elsõ három hónapjában az Egyesült Államokban eladott Blu-ray lejátszók átlagos ára 261 dollárra esett, ami 34 százalékos csökkenés egyetlen év alatt, áll az NPD Group egy májusi jelentésében, de hozzá lehet már jutni márkás lejátszókhoz 200 dollár alatt is, ahogyan Európában is bekúsztak az árak 150 euró, itthon pedig 40 ezer forint alá, miközben a HDTV-k penetrációja is kitartóan kúszik felfelé.
Ráadásul már a Blu-ray ismertsége is elérte a kritikus szintet, az NPD által megkérdezett közel hétezer felnõtt amerikai fogyasztó 90 százaléka hallott már róla -- ez kétségtelenül annak hatása, hogy az Egyesült Államokban dúlt a hatalmas kampányokkal és médiafigyelemmel járó formátumháború. Ennek köszönhetõen az elsõ negyedévben a lejátszók amerikai eladásai 72 százalékkal ugrottak meg, 400 ezer darabra, becsli az NPD, miközben a Digital Entertainment Group adatai alapján a lemezeladások meghaladták a 19 milliót, ami 105 százalékos növekedés -- a DVD-eladások eközben 7,3 százalékkal 344,7 millió olvadtak. A Futursource Consulting becslése szerint az Egyesült Államokban a lemezeladások 8, Nyugat-Európában pedig 5 százaléka lesz Blu-ray, ez az arány azonban a jelenlegi tendenciák alapján rendre 50 és 35 százaléka lesz 2012-re.	     
                  
                  
                  
                   