Elérte a csúcsot a Google?

A Google forgalma 5,5 milliárd dollárt tett ki a második naptári negyedévben, ami 2,9 százalékkal múlja felül az egy évvel korábbit, és lényegében megegyezik az elõzõ negyedévessel, miután az év elsõ három hónapjában véget ért a vállalat folyamatos szekvenciális növekedése. Változatlan devizaárfolyamok mellett a forgalom elérte volna a 6 milliárd dollárt, ami 18 százalékos növekedésnek felelt volna meg. Mindez azt jelzi, hogy a vállalat élete elérte azt a fázist, melyben a  teljesítményét már a kiépült ügyfélkör magatartása határozza meg, nem pedig az újabb és újabb ügyfelek megszerzésének sebessége.
Úgy tûnik, a Google kimerítette a piacon könnyen elérhetõ lehetõségeket, ami az elmúlt 5 évben mutatott bõdületes növekedési ütemét tekintve nem csoda: tõzsdei bevezetését megelõzõen, 2003-ban 961 millió dolláros forgalmat mutatott fel a vállalat, 2008-ban, mindössze öt évvel késõbb ennek több mint 22-szeresét érte el, de ha még egy évet visszamegyünk, hatéves távon már közel 50-szeres a különbség -- az 1998-ban két egyetemista által alapított Google tényleg robbanásszerûen nõtt.

A Google bevételeit meghatározó AdWords rendszer által kiszolgált hirdetések átlagos ára 13 százalékkal esett vissza az egy évvel korábbihoz képest, miközben a hirdetésekre érkezõ fizetett átkattintások száma 15 százalékkal múlta felül az egy évvel korábbit, ugyanakkor 2 százalékkal csökkent az év elsõ három hónapjához képest. A vállalat reményei szerint hamarosan nyereségessé válik a YouTube mûködése is, mondta el a konferenciahíváson a cég pénzügyi vezetõje, Patrick Pichette. A cég árbevételeinek 53 százaléka külföldrõl származik, ami egy százalékpontos növekedés.
A vállalat a nehéz körülmények ellenére 1,48 milliárd dolláros rekordnyereséget könyvelt el, ami 19 százalékos javulás, miután növelte költséghatékonyságát, és szervezeti kiadásait például 100 millió dollárral szorította le egyetlen év alatt, és közel 400 emberrel kevesebbet foglalkoztat, mint három hónappal ezelõtt, de sikerült megtakarítania például adatközpontjainak üzemeltetésén is. A cég mûködése ugyanakkor némileg kevesebb, 1,61 milliárd dollár készpénzt termelt, igaz, likvid állománya azonban így is 19,3 milliárd dollárra duzzadt -- ez a cég 16 havi teljes mûködési költségének felel meg, miközben a cégnek nincsenek adósságai.	     
                  
                  
                  
                   