IBM: továbbra sem költenek a vállalatok

23,2 milliárd dolláros forgalommal zárta második negyedévét az IBM. A vállalat forgalma éves szinten 13 százalékkal csökkent (árfolyamhatás nélkül 7 százalékkal), nettó profitja azonban 12 százalékkal 3,1 milliárd dollára duzzadt, aminek a korábban meglépett átszervezések, elbocsátások és egyéb hatékonyságnövelõ intézkedések mellett az oka a nagyobb nyereségtartalmú szoftverek és szolgáltatások felé való folyamatos eltolódás. Mark Loughtridge pénzügyi vezetõ elmondta, az IBM receptje a drága tanácsadók folyamatos foglalkoztatása mellett a projektekhez kifejlesztett eszközök és folyamatok újrahasznosítása.
A Nagy Kék pénzügyi eredményei ugyanakkor továbbra is arról árulkodnak, a vállalatok nemigen költenek informatikára. A bevétel nagyját adó szolgáltatási üzletág bevétele 12 százalékkal 13,4 milliárd dollárra csökkent egy év alatt, a technológiai szolgáltatások területén 10, az üzleti szolgáltatások területén 15 százalékos volt a visszaesés, de mindkét terület nyereségesebb volt mint egy éve. Az IBM 14 milliárd dollár értékben kötött új szolgáltatási megállapodásokat, ez éves szinten 5 százalékos csökkenést jelent. Üdítõ kivételt jelentett az outsourcing, ezen a területen 8 milliárd dollár értékben kötött szerzõdéseket az IBM, ez 3 százalékkal több mint egy évvel korábban.

A szoftverrészleg bevétele 7 százalékkal 5,1 milliárd dollárra csökkent, a middleware terület 2 százalékkal esett, az operációs rendszerek eladásából származó forgalom 11 százalékkal zuhant. A szoftverek területén egyedül a WebSphere család eladásai növekedtek, minden más terület (Tivoli, Rational, Information Management, Lotus) kisebb-nagyobb mértékben, de visszaesett.
A recesszió nagy vesztese a hardverpiac, és ez az IBM-nél sem volt másképp. A szerverekkel,  tárolókkal és chipgyártással foglalkozó üzletág forgalma 26 százalékkal 3,9 milliárd dollárra esett egy év alatt, a csökkenés minden területen jelentõs volt. A System p szerverek forgalma 13 százalékkal, a System z mainframe-ek eladásai 39 százalékkal, a System x kiszolgálók bevétele pedig 22 százalékkal zuhant 2008 második negyedévéhez képest. Az adattárolási berendezések területén 20 százalékos csökkenést könyvelt el az IBM, a chipgyártási tevékenységbõl pedig 23 százalékkal kevesebb bevételt folyt be mint egy évvel korábban.	     
                  
                  
                  
                   