Tovább folyik a harc a Skype p2p technológiájért

Mint ahogyan arról már korábban is beszámoltunk, az eBay szeretné eladni a Skype-ot, melynek felvásárlása az aukciós oldal eddigi legnagyobb hibájának bizonyult. Az áron felül értékesítõ alapítók is jelentkeztek vevõként, hogy ismét kaszálhassanak találmányukkal, és sikerük érdekében licencmegvonással sakkban próbálják tartani az eBayt.
Negyedéves jelentésében az eBay külön kitér a Joltiddal folytatott jogi vitára, mely a Skype peer-to-peer technológiájának jogtulajdonosa. Az eBay szerint a licencelési kifogások körüli tárgyalásokat követõen ez év márciusában a Skype panaszt emelt az angliai Törvényszéken. Erre a Joltid értesítette a dotkom céget, hogy felbontja a két fél közti licencmegállapodást, mely a peer-to-peer kommunikációs technológia használatáról szólt, mégpedig arra hivatkozva, hogy a Skype megsértette szellemi tulajdonhoz fûzõdõ jogait, és bizalmas információkat kezel a forráskód birtoklásával, használatával és módosításaival. A Skype kérte a Törvényszéket, hogy nyilvánítsa érvénytelennek a Joltid követeléseit. A tárgyalás 2010 júniusára lett kitûzve.
Az amerikai Értékpapírpiaci- és Tõzsdefelügyelet (SEC) számára benyújtott eBay-dokumentum úgy fogalmaz, hogy bár a Skype biztos jogi pozíciójában, fennáll a lehetõsége, hogy rá nézve kedvezõtlen kimenetele lesz a vitának. Éppen ezért a Skype megkezdte egy teljesen saját peer-to-peer kommunikációs technológia kifejlesztését, ugyanakkor természetesen ennek eredményessége sem biztosított. Amennyiben a Skype nem tud megegyezni a Joltiddal, és elveszti a jogokat technológiájának használatára, miközben sikertelenül zárul a saját megoldás kifejlesztése is, és máshonnan sem tud megfelelõ szoftvert szerezni, úgy a Skype mûködése a jelenlegi formájában valószínûleg nem lesz lehetséges -- mindez azonban inkább egy kockázat jogilag kötelezõ kommunikálása, semmint reális kimenetel.
Nem kell a Skype
Az eBay idén áprilisban jelentette be hivatalosan is, hogy szándéka szerint tõzsdére vinné a még 2005-ben felvásárolt Skype-ot. A cég ezzel beismeri, hogy tévedés volt a VoIP-szolgáltatás integrálására tett próbálkozás, mely összesen 3,1 milliárd dollárjába került a cégnek. Az eredeti elképzelések szerint a Skype segítette volna az eBay kereskedelmi platformját azáltal, hogy összeköti a vevõt és az eladót. A elképzelés azonban tökéletesen tévesnek bizonyult, semmiféle szinergia nem jelentkezett a két tevékenység közt, így a kifizetett stratégiai prémiumot is elbukta a cég, és 1,4 milliárd dolláros értékvesztési leírást volt kénytelen elkönyvelni.

A tõzsdére vitel bejelentése egyúttal felhívás is a keringõre a vállalati és befektetõi világ felé. A Skype iránt számos szakmai, egységes kommunikációs termékeket és szolgáltatásokat kínáló vállalat, vagy eredendõen telekommunikációs cégek is érdeklõdhetnek, de ott vannak a magántõkés csoportok is. Az eBay ezzel együtt üzenetet küldött a háttérben ügyködõ alapítók felé is, akik a New York Times és a Wall Street Journal korábbi értesülései szerint tárgyaltak a vállalattal egy esetleges tranzakcióról, a pénzügyi részletekkel kapcsolatos elképzelések azonban túlságosan is távol estek egymástól ahhoz, hogy létrejöjjön egy egyezség.
Nem finomkodnak azonban az alapítók, Niklas Zennström és Janus Friis. A Skype a szintén az általuk alapított Joltid kezében lévõ peer-to-peer technológiát használja, és ezt a használati licencet jogsérelemre hivatkozva a Joltid nemrég megvonta az eBaytõl. Mindez egyértelmûen arra irányul, hogy az eBay kénytelen legyen eladni a Skype-ot, méghozzá az alapítóknak, akik egy magántõkés csoporttal álltak össze. Céljuk kétségtelenül az, hogy elriasszanak esetleg rivális vevõket, és letörjék az árat. Az eBay legalább 2 milliárd dolláros árat akar látni.	     
                  
                  
                  
                   