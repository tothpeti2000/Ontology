Az EMC szerint végre elkezdett stabilizálódni az IT-piac

A második negyedévben éves összehasonlításban 11 százalékkal 3,26 milliárd dollárra esett az EMC forgalma, de az elsõ negyedévhez képest 3 százalékos növekedést ért el a cég, ami annak a jele, hogy az informatikai piacon valami végre megmozdult. A nettó profit 43 százalékkal volt alacsonyabba  tavalyinál, de az elsõ negyedévvel összevetve már 6 százalékos erõsödésrõl beszélhetünk. 2009-re 13,8 milliárdos forgalmat és részvényenként 80 centes eredményt vár a cég, ami magasabb az elemzõi várakozásoknál.

Az EMC alaptevékenysége, amelyet a cég most már csak Information Infrastructure üzletágnak nevez, és amely tartalmazza az adattárolási berendezéseket, szoftvereket, biztonsági megoldásokat és a dokumentumkezelõ rendszereket, 2,8 milliárd dolláros forgalmat bonyolított, ez szekvenciálisan 5 százalékos bõvülést jelent, amit a cég  a közép- és alsó kategóriás tárolók, adatmentési szoftverek, az RSA biztonsági termékek és a szolgáltatások iránti érdeklõdés erõsödésével magyaráz.
Az EMC többségi tulajdonában levõ VMware 456 millió dolláros forgalommal zárta a második negyedévet, ez változatlan a tavalyi év azonos idõszakához képest. A virtualizációs szoftverek vezetõ gyártójának nettó eredménye 52 millió dollárról 33 millió dollárra esett vissza. Egyszeri tételek nélkül a cég eredménye részvényenként 20 cent volt, ami némileg felülmúlta az elemzõk 19 centes elõrejelzését.
David Goulden, az EMC pénzügyi vezetõje szerint a piaci környezet továbbra is kedvezõtlen marad és az informatikai költések csökkenésére vonatkozó elõrejelzés továbbra is áll. Ugyanakkor -- tette hozzá Goulden -- az EMC ügyfelein már látszik a stabilizálódás és az üzleti környezet egyre inkább kiszámíthatóvá válik. A válság kitörése óta az EMC a bizonytalanság miatt nem tesz közzé konkrét negyedéves elõrejelzéseket, és ez most sem volt másképp.	     
                  
                  
                  
                   