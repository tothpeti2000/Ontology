Harmadára zuhant a Nokia nyeresége

Mindössze 9,9 milliárd euró volt a Nokia forgalma a második negyedévben, a világ elsõ számú mobiltelefongyártójának bevétele éves szinten 25 százalékkal zuhant, nettó profitja pedig 66 százalékkal 380 millió euróra esett. A cég 103 millió készüléket adott el, ami 15 százalékkal kevesebb mint egy éve. A Nokia becslése szerint a teljes mobilpiac 268 millió darabra rúgott az idõszakban, vagyis a cég részesedése 38 százalék körül alakult, ez némileg kevesebb az egy évvel korábbi 40 százaléknál.
Az okostelefonok (amelyeket a Nokia negyedéves jelentése konvergens berendezéseknek hív) forgalma ugyanakkor szépen növekedett, a cég becslése szerint a teljes piac a tavalyi második negyedéves 37 millió darabról 41 millióra nõtt, ebbõl a Nokia 16,9 milliót szállított, ami 41 százalékos részesedés, épp annyi mint egy évvel ezelõtt. A cég 4,6 millió Nseries és 4,7 millió Eseries okostelefont értékesített a negyedév során. Ezeken kívül a vállalat közleménye az 5800 XpressMusic modell sikerét emelte ki, amelybõl 3,7 millió fogyott három hónap alatt.

Hiába fogytak jól az okostelefonok, a mobiltelefonok átlagos eladási ára meredeken esett a Nokiánál, ugyanis a vásárlók a recesszió miatt az olcsóbb készülékeket keresték, illetve az eladások nagyobb hányada származott a fejlõdõ piacokról, ahol az alapkészülékek fogynak. A második negyedévben az egy telefonra jutó eladási ár 62 euró volt mindössze, szemben az egy évvel korábbi 74 euróval és az elsõ negyedéves 65 euróval.
A mobiltelefonos hálózati berendezésekkel foglalkozó Nokia Siemens Networks forgalma 21 százalékkal 3,2 milliárd euróra csökkent, egyrészt a piacon érzékelhetõ árnyomás, másfelõl a mobilszolgáltatók beruházási kedvének apadása miatt. Ez a csökkenés elég volt ahhoz, hogy a részleget veszteségbe rántsa. Az NSN júniusban jelentette be a csõdbe jutott Nortel Networks mobilhálózati berendezéseivel foglalkozó részlegének, illetve kutatás-fejlesztési tevékenységének felvásárlását, azonban ez a tranzakció még a csõdbíróság jóváhagyásra vár. A már a Nokia tulajdonában levõ, navigációs térképeket fejlesztõ NAVTEQ bevétele 11 százalékkal növekedett a második negyedévben, ami az autós navigációs berendezések terjedésének köszönhetõ.	     
                  
                  
                  
                   