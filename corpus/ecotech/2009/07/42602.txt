Rettentõen erõs a Samsung Electronics

A Samsung Electronics 2009 második negyedévében egy év alatt 11,7 százalékkal 32,5 ezer milliárd wonra, vagyis 26 milliárd dollárra tudta növelni globális árbevételét, ami törénelmi rekord. Az üzemi szintû nyereség 2 milliárd dollárnak felelt meg, és 5 százalékkal múlta felül az egy évvel korábbit. A vállalat összes részlege nyereséges volt, a cég az elõzõ negyedéves nehézségekhez képest erõteljesen javította memória- és LCD-gyártási tevékenységének mutatóin, ahogyan végfelhasználói termékekén is, miközben erõteljesen tartotta pénzügyi teljesítményét a mobiltelefonos részleg.
A vállalat 52,3 millió mobiltelefont szállított le az elmúlt három hónap során, ami 14 százalékkal múlja felül az egy évvel korábbi adatot. Összehasonlításképpen a piacvezetõ Nokia szállításai 15 százalékkal 103 millióra csökkentek, miközben a piac egésze is 10 százalék felett zsugorodott. A Samsung piaci részesedése megközelítette a 20 százalékot -- három évvel ezelõtt a cég még csak 11 százalékkal rendelkezett.

A cég elsõsorban az európai és észak-amerikai eladásainak erõsségét hangsúlyozta ki, amit az érintõképernyõs készülékek és okostelefonok  sikerével magyaráz. A Samsung telefonjainak átlagos eladási ára 88 euró, vagyis jóval magasabbra pozicionált termékmixszel rendelkezik mint a 62 eurós Nokia. A vállalat további térnyerést vár, az év egészében 200 milliónál több mobil leszállításával kalkulál, amit meglévõ és közelgõ 3G-s termékeire alapoz, mint amilyen az Omnia II, a Jet, a Galaxy és a Star.
A vállalat meglovagolta a DDR2 DRAM-, NAND flash- és az LCD-panelárak elmúlt hónapokban mutatott emelkedését, valamint fejlettebb gyártástechnológiák bevezetésével leszorította fajlagos termelési költségeit, így az elõzõ negyedéves veszteségekkel szemben nyereségesé tudta tenni memória- és LCD-panelgyártási részlegeit egyaránt. Ami a végfelhasználói termékeket illeti,  Samsung stabilan tartotta magát a plazmapiacon, 24 százalékot alulról súroló részesedéssel, ahogyan az LCD-tévéknél enyhez emelkedéssel 20 százalék körül zárt. A válság ellenére a lapostévék piaca stabil képet mutat, és a Samsung az elsõ negyedévhez képest összességében 10 százalékkal növelte eladásait. Világszerte 28 millió LCD-, és 3,2 millió plazmatévé talált gazdára.	     
                  
                  
                  
                   