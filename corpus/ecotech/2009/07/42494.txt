Emberi jogait fájlalja az Intel

A világ legnagyobb processzorgyártóját májusban, közel egy évtizeden át húzódó eljárássorozatot követõen büntette meg az Európai Bizottság, és 1,06 milliárd euró bírság megfizetésére, valamint az inkriminált üzleti gyakorlat azonnali beszüntetésére szólította fel. A vállalat már akkor élesen támadta a határozatot. Paul Otellini elnök-vezérigazgató úgy vágott vissza Brüsszelnek, hogy kijelentette, semmiféle kár nem érte az európai vevõket, és a Bizottság nem értette meg a processzorpiac természetét. Kifogásolta azt is, hogy a Bizottság szerinte nem fogadott be releváns, cáfoló bizonyítékokat.
Ennek ellenére a Luxembourgban székelõ európai Elsõfokú Bíróságnak benyújtott fellebbezését nem erre építi fel a vállalat, hanem emberi jogainak megsértésére, írja a Wall Street Journal. A magazinnak az Intel egy szóvivõje is megerõsítette, hogy emberi jogi szempontokat vet fel a beadvány, ugyanakkor további részleteket nem árult el, a bírósági dokumentumok pedig nem nyilvánosak. Az Intel nem az egyetlen cég, mely ezzel a módszerrel próbálkozik kikezdeni a Bizottság drákói ítéleteinek jogi megalapozottságát. A francia Saint-Gobain Glass ablaküveggyártó például egy 899 millió eurós büntetését követõen nyúlt ehhez a módszerhez.

Ugyan még nincs precedens arra, hogy bárki sikert ért volna el ezzel a taktikával, az Intel és a többi vállalat valószínûleg úgy értékelte, hogy versenyjogi alapokon, tehát a Bizottság ítéletének helyességét vitatva nem sok esélyük lenne megfordítani az ellenük hozott határozatokat. Bruce Sewell, az Intel vezetõ jogásza a cég májusi rendes részvényesi gyûlésén úgy fogalmazott, hogy széllel szemben hajózik az Intel a fellebbezéssel.
A végsõ eszköz
Az emberi jogi érvelés lényege, hogy ezeknek az ügyeknek a lehetséges bírságok nagysága miatt büntetõjogi kategóriába kellene esniük, hiszen egyszerre elrettentõ és megtorló erõvel rendelkeznek, és mint ilyeneket, igazságügyi bíróság elõtt kellene tárgyalni. Az emberi jogok azon része, hogy a független és pártatlan bírósághoz fûzõdõ jog alapvetõ és mindenkit megillet, a vállalatokra is vonatkozik.
Az Intel tehát nem magát a határozatot vitatja, hanem az egész eljárás legalitását igyekszik megkérdõjelezni azáltal, hogy az állítja: a Bizottság által lefolytatott nyomozás, majd az Intel által a vádakra adott válaszok alapján a büntetés kiszabása nem elégíti ki a függetlenség és pártatlanság kritériumait, mivel a nyomozás, vád és ítélet egy kézben összpontosul. Jelen esetben Neelie Kroes versenyjogi biztosról van szó, aki felügyelte a vizsgálatokat, majd meghozta a döntést, és a teljes Bizottság elé terjesztette, mely elfogadta azt. Máshogyan fogalmazva, az Intel, perverz módon, az ellene felhozott vádak és ítélet jogi besorolásának súlyosbításán igyekszik. Kérdéses persze, hogy ha sikerrel is jár, vajon egy független bíróság elõtt meg tudná-e védeni magát, és vajon nem részesülne még súlyosabb büntetésekben, melyek akár személyi következményekkel is járhatnak -- hiszen ha képes volna megcáfolni a Bizottság döntését, akkor ezt is megtehette volna.
Kroes a Journalnak nyilatkozó szóvívõje szerint nincs szükség teljesen független és pártatlan döntõbíróságra, mivel a Bizottság minden egyes döntését meg lehet fellebbezni, és a független európai bíróság elé lehet citálni. A szóvivõ szerint a büntetések nagysága irreleváns abban a kérdésben, hogy az eljárás büntetõjogi kategóriába esik-e, avagy sem. A brüsszeli versenyjogi csapat szerint az elrettentõ erejû bírságok hatalmas sikert arattak eddig, és leszámoltak azzal a vélekedéssel, hogy a versenyjogi visszaélések jelentéktelenek dolgok.	     
                  
                  
                  
                   