Az emelkedõ memóriaárak fékezik az SSD-k terjedését

A NAND flash árakban bekövetkezett emelkedés ugyan jót tett a gyártóknak, melyek ismét nyereséggel folytathatják tevékenységüket, részben így finanszírozva a DRAM-gyártásból keletkezõ hatalmas veszteségeiket, egyúttal akadályt is gördített a notebookokba épített SSD-k piacának növekedése elé, véli az iSuppli piackutató. "Nagyjából egy SSD értékének 90 százaléka áll a NAND flash memóriából, így a chipek árainak emelkedésével, az SSD-k fogyasztói és vállalati adoptációja lelassult" -- kommentálta a cég vezetõ elemzõje, Michael Yang.
Árzuhanás
Tavaly a túlzott memóriagyártási kapacitások, majd az õsszel kitört pénzpiaci válság hatására harmadára estek össze a NAND flash árak, mélyen az önköltségi ár alá. A referenciának vett 16 gigabites MLC-chipek átlagos adásvételi ára 5,5 dollárról tavaly év végére 1,8 dollárra zuhant le. Ennek hatására a gyártók visszafogták termelésüket, majd a végfelhasználói termékek iránti kereslet is kezdett magához térni, aminek együttes hatására a NAND kereslet-kínálata is kezdett magasabb árszinten egyensúlyba kerülni -- a második negyedéves átlagár 4,1 dollár volt már.

Az iSuppli úgy látja, az SSD-k tömeges terjedésének elsõdleges területe a notebook, hiszen itt elfogadható a korlátozott kapacitás, miközben a nagyobb sebesség mellett a kisebb tömeg és alacsonyabb fogyasztás azok a jellemzõk, melyek vonzóak lehetnek. A jelenlegi helyzetben azonban egy 32 gigabájtos SSD is számottevõ felárat jelent. Az iSuppli két évvel ezelõtt még azt jósolta, hogy idén év végére a notebookok nagyjából negyedében lesz SSD, ez azonban nyilvánvalóan nem teljesülhet. Az árak drasztikusan csökkentek azóta, egy bit költsége negyedére esett vissza 2007 második negyedévéhez képest, de ha az elmúlt egy évet vizsgáljuk, akkor inkább nyolcadára-tizedére.
 

Nem terjed elég gyorsan az SSD
Ennek ellenére a várttól elmarad az SSD-k adoptációja, a vásárlók ugyanis láthatóan árérzékenyebbek, és igényt tartanak egy bizonyos méretû kapacitásra,  kevesek hajlandóak ezt feláldozni az akkumulátoridõ vagy a hûvösebb és zajtalan mûködés oltárán. Nem csoda, hogy a Lenovo például egyelõre kivonja Magyarországról az SSD-s IdeaPadokat, mert nem váltották be a hozzájuk fûzött reményeket, sem eladási, sem mûszaki oldalról, és nem várja, hogy 2010 elõtt újra elõkerül a kérdés. A felsõ kategóriás üzleti notebookokba természetesen továbbra is kínálja a borsos árú, ám potens SSD-ket a cég, melyeket jelenleg a Samsung szállít, majd hamarosan az Intel is bekerül a kínálatba. A DRAMeXchange becslése szerint az SSD-k a hagyományos notebookok körében 1 százalék körüli penetrációt érnek el idén, míg a netbookok terén is 10 százalék alatt maradnak.
A probléma tehát továbbra is az ár. Az elmúlt hónapok emelkedése inkább egy egészséges piaci korrekció, mely visszateszi korábbi pályájára a NAND-árakat. A negyedik negyedéves összeomlás tehát egy irreális árszintet képviselt, ugyanakkor megmutatta, hol van az a határ, ahonnan már meglódulhat az SSD-k iránti kereslet. Egészséges tendenciákkal ezt a szintet jövõre év végére, 2011-re érjük el, miután a vezetõ gyártók, mint a Samsung és a Toshiba a termelés nagy részét 30 nanométeres generációjú vagy fejlettebb technológiára migrálják, valamint 3-4 bites MLC-technikákkal fokozzák tovább a bitsûrûséget.	     
                  
                  
                  
                   