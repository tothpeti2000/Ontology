Még idõben rúgta ki embereit az SAP

A vállalatirányítási alkalmazások legnagyobb gyártójánál 40 százalékkal csökkent az új szoftverértékesítésbõl származó bevétel, azonban a nagy installált bázisnak köszönhetõen a teljes szoftverárbevétel, amely tartalmazza a licencdíjakat és a karbantartást is, mindössze 5 százalékkal apadt éves összehasonlításban. Az SAP forgalma 10 százalékkal 2,57 milliárd euróra apadt, nyereségessége azonban a korábban meglépett átszervezéseknek és elbocsátásoknak köszönhetõen javult. A cég csökkenõ bevétel mellett is 4 százalékkal növelte nettó eredményét, igaz, ehhez az árfolyamok kedvezõ alakulása is kellett, enélkül 4 százalékot csökkent volna a profit.

Az 1972-ben alapított SAP a recesszió miatt most elõször kénytelen dolgozókat elbocsátani, a tervek szerint összesen 3 ezer alkalmazottjától szabadul meg a cég. Az SAP a leépítések megkezdése elõtt 51 ezer dolgozóval rendelkezett, vagyis a leépítés a létszám 6 százalékát érinti.
Leo Apotheker elnök-vezérigazgató az eredmények kapcsán elmondta, az üzleti környezet továbbra is nehéz, azonban a második féléves kép már tisztul, de az SAP továbbra is a szigorú költségkontrolltól várja helyzetének jobbra fordulását. A vállalat legfrissebb elõrejelzése szerint az idei pénzügyi évben a szoftvereladásból és -karbantartásból származó forgalma 4-6 százalékkal csökken, szemben a korábbi kilátásokkal, amelyek legfeljebb 1 százalékos visszaesést valószínûsítettek.
Stephan Wittwer, a német Landesbank Baden-Würtenberg elemzõje a Bloombergnek nyilatkozva úgy vélekedett, az SAP eredményei azt bizonyítják, a szoftverpiacon még mindig nehéz a helyzet és a cég továbbra is alulteljesít. Összehasonlításképp: az SAP legnagyobb ellenfele, az Oracle bevétele a legutóbbi lezárt negyedévében 5 százalékkal csökkent, az új licenceladások pedig mindössze 13 százalékkal apadtak, a támogatásból befolyó forgalom azonban 8 százalékkal emelkedett.	     
                  
                  
                  
                   