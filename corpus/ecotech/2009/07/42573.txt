Az Avaya veheti meg a Nortel vállalati részlegét

A Nortel és az Avaya között ún. "stalking horse" megállapodás jött létre, ami csõdeljárásoknál megszokott annak érdekében, hogy a bajba jutott céget senki se vehesse meg túl olcsón. Az Avaya 475 millió dolláros ajánlatot tett a Nortel vállalati kommunikációs részlegére, azonban más licitálók még képbe kerülhetnek, de az õ ajánlatukra az Avaya újra rálicitálhat. Mike Zafirovski, a Nortel vezére a Reutersnek adott telefonos interjújában magabiztosan azt mondta, lesznek más licitálók a részlegre.

Kanada egyik legnagyobb vállalata, a torontói központú Nortel Networks januárban jelentett csõdöt, miután miután az eltelt 3 évben több mint 7 milliárd dollár veszteséget halmozott fel és képtelen volt kifizetni tartozásait. A céget most feldarabolják és így értékesítik, elemzõk szerint ugyanis így ér a legtöbbet. A mobiltelefonos hálózati berendezésekkel foglalkozó üzletágért a Nokia Siemens Networks jelentkezett be, a vállalati kommunikációs részleget az Avaya veheti meg. Az internetes gerinchálózati berendezésekkel foglalkozó üzletág sorsa egyelõre ismeretlen.
Az Avayával kötött megállapodás magában foglalja a teljes vállalati kommunikációs részleget, illetve annak kormányzati megoldásokkal foglalkozó leányvállalatát, valamint a hangfeldolgozó szoftvereket és szoftveres VoIP-telefont fejlesztõ DiamondWare-t is. Elemzõk szerint az ügylet révén az Avaya a VoIP-piac élére ugorhat, ugyanis a cég meglevõ ügyfeleit könnyedén tudta a VoIP felé mozgatni, azonban az új ügyfelek megszerzésével gondjai voltak. A Nortel révén jelentõsen nõhet az Avaya ügyfélbázisa, a kanadai cég vállalati kommunikációs divíziójának ugyanis csak a Fortune 500 listából 450 ügyfele van.	     
                  
                  
                  
                   