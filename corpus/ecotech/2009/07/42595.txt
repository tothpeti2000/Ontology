Véget vet a Samsung az olcsó memóriának?

A Samsung a DDR2-árakat a gigabitenkénti 1,5 dolláros árra kívánja növelni, írja a Digitimes, ami a DRAMeXchange adatai alapján mintegy 20 százalékkal magasabb a jelenlegi üzletkötési áraknál. A cég döntése mögött a tajvani magazin alapján az áll, hogy vélhetõen nem jön létre egy új megavállalat a súlyos veszteségeket elszenvedett tajvani gyártók amerikai vagy japán segítséggel történõ konszolidációjával, így csökkent a rivális felek kivéreztetésére irányuló erõfeszítések hasznossága.
A DRAM-piacot uraló Samsung korábban éppen azért csökkentette átmenetileg a DDR2-árakra kifejtett nyomását, hogy csökkentse a szereplõk szövetségre lépése mögötti motivációt. A  tajvani (ProMOS, Nanya, Powerchip, Winbond, Rexchip, Inotera), japán (Elpida) és amerikai (Micron) felek közti párbeszéd azonban elindult, így a Samsung úgy döntött, hogy a lehetõ legnagyobb kárt igyekszik okozni a szereplõknek, még mielõtt egyesülni tudnának, és létrehoznák a világ legnagyobb DRAM-gyártóját. 

Mára úgy tûnik, ez a veszély nem fenyeget, és bár a összeolvadások várhatóak, ezek nem olyan kaliberûek, melyek azonnal veszélyeztetnék a Samsung pozíciói, és a lépések a vártnál jóval lassabb ütemben történnek. Éppen ezért a Samsung a rövidtávú nyereségessége felé fordulhat. A gigabitenkénti 1,5 dolláros ár a vállalat becsült fajlagos költségei felett van, melyeket a Digitimes forrásai 1,2-1,3 dollárra taksálnak a cég 56 nanométeres eljáráson készülõ chipjei esetén -- a tajvani cégek többnyire a 70 nanométeres tartományban mozognak még, így ennek megfelelõen jóval, harmadával-felével magasabb költségekkel dolgoznak.
Eközben a DDR3-árak is felfelé mozognak, és az azonnali üzletkötésekben az átlagár ma elérte a 2 dollárt is a referencia 1 gigabites chipek esetén -- ez a vártnál gyorsabb ütemû emelkedés. Az áremelkedést itt a piaci kereslet felfutása magyarázza, a magához térõ PC-piac, az iskolakezdési szezonnal és a DDR3-felé történõ migrációval együttesen erõteljesen élénkíti a DDR3 iránti igényt. A szerzõdéses modulárak eddig ellenálltak a nyomásnak, az elmúlt napokban azonban megindult az emelkedés, és úgy tûnik, rövidesen követik majd a spot piaci árakat, aminek hatására elõbb utóbb a kereskedelmi csatornákra is átterjed az emelkedés -- az emelkedés a jelenlegi viszonyokhoz képest néhány hónap alatt akár 50-100 százalékos is lehet a legolcsóbb modulok esetében, melyek még év eleji termelésbõl származnak.	     
                  
                  
                  
                   