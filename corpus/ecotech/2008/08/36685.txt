WLAN-szakértõvel erõsít a HP ProCurve

A HP felvásárolja a Colubris Networks nevû vállalatot, amely a hálózati eszközöket gyártó ProCurve részlegébe olvad be. A tranzakció pénzügyi részleteit a felek nem hozták nyilvánosságra, csupán annyit, hogy az ügylet a szokásos jogi feltételek teljesülése esetén októberre zárulhat le. 



A ProCurve-részleg történetének ez az elsõ akizíciója. A 2000-ben alapított Colubris Networks vezeték nélküli hálózatok felügyeletére és biztonságának növelésére szolgáló megoldásokat fejleszt, a cég portfolióját a ProCurve kínálatába integrálják. A Colubrisnak már jelentõs tapasztalata van a 802.11n szabványtervezetnek megfelelõ hálózatokkal is -- a HP mindezidáig távol maradt ettõl a területtõl, iparági szakértõk szerint elsõsorban azért, mert a szabványt még nem ratifikálták. Emiatt azonban a ProCurve eleve hátrányban indult a piaci versenyben az olyan vetélytársakkal szemben, mint a Cisco. Ezt a partnerek is megsínylették, akik már régóta várták a 802.11n eszközök megjelenését a kínálatban.

Marius Haas, a ProCurve vezetõjének várakozásai szerint a Colubris megoldásaival megerõsödve olyan iparági vertikumokba is betörhet, mint az egészségügy, a logisztika, a vendéglátás, oktatás, termelõipar, valamint az internetszolgáltatás -- ezek a Colubris hagyományosan erõs piacai. "Mi leszünk azon kevés szállító egyike, amely végponttól végpontig terjedõ vezetékes és vezeték nélküli megoldást kínál" -- mondta Haas. "Ezzel az akvizícióval beléptünk a 802.11n WLAN megoldások piacára, ami a portfóliónk hangsúlyos része lesz."


 A vállalati WLAN-megoldások piaca ma mintegy 1,2 milliárd dollárra tehetõ Haas szerint, és évente 25 százalékkal bõvül. A növekedés egyik motorját éppen a 802.11n szabványtervezetnek megfelelõ hálózatok jelentik, amelyek a korábbiaknál jóval nagyobb sávszélességet biztosítanak a csatlakozni képes eszközök számára. Ma már a technológiailag élenjáró vállalatok közül egyre többen vezetnek be 802.11n WLAN hálózatokat.

A Dell'Oro Group elemzõcég szerint a Cisco mögött a HP ProCurve a második legnagyobb hálózati berendezésgyártó a vállalati piacon. Az elsõ negyedévben leszállított portszám alapján a ProCurve 28,4 százalékos növekedést ért el, ami a piaci átlagos növekedés négyszerese. Az EMEA régióban a ProCurve portszám-növekedése 14 százalék volt, miközben a piac 1 százalékkal csökkent ezen idõszak alatt.