Sok magyar internetezik, de kevesen nyitnak az új technológiák felé

Minden második magyar háztartásban található legalább egy számítógép, az otthonok 42 százaléka pedig internethozzáféréssel is rendelkezik, ugyanakkor több fejlett technológiát nem, vagy alig vesznek igénybe a magyarok. Így például csak kevesen használnak WLAN-eszközöket, saját otthoni számítógépes hálózatot, játékkonzolokat és meglepõen kevesen játszanak online -- derül ki a hálózati eszközökben utazó D-Link magyarországi képviselete által megrendelt piackutatásból.



Ismerõs számok

A vállalat megbízásából készített felmérés nagyjából 1500 háztartás számítástechnikai felszereltségének feltérképezésére vállalkozott, a megkérdezettek a 14 és 69 év közötti korosztályba tartoztak, emellett lakóhely és iskolázottság szerint, valamint a jövedelmi helyzetük alapján is különbséget tettek köztük. A felmérésbõl nem túl meglepõ módon kiderül, hogy a legmagasabb arányban a budapesti és nagyvárosi lakosok rendelkeznek számítógéppel, internethozzáféréssel, és zömében õk használnak olyan megoldásokat, mint az otthoni és vezeték nélküli hálózat, médialejátszó vagy webkamera.


 Ezt az arányt természetesen jelentõsen befolyásolja az ezen térségekre jellemzõ magasabb jövedelem, emellett itt is jellemzõen a technológiai újdonságokra legnyitottabb, 26-35 év közötti korosztály alkalmazza a felsorolt technológiákat a mindennapjaiban. Az internethozzáféréssel rendelkezõ felhasználók a D-Link felmérése szerint jellemzõen magas iskolázottságúak, a fiatalabb korosztályból kerülnek ki, jövedelmi helyzetük azonban kevésbé befolyásoló tényezõ, azaz a magyarok bátrabban, akár erõn felül költenek az új technológiákra.

Saját otthoni hálózat a háztartások 23 százalékában található -- ez többségében vezetékes hálózat (18 százalék), a vezeték nélküli belsõ hálózat aránya mindössze 5 százalék. A Wi-Fi háló leginkább a Közép-Magyarországon élõ, 25 év alatti korosztály és a közepesen magas jövedelemmel rendelkezõk körében népszerû. A felmérés eredménye szerint az otthonok jelentõs része vezetékes szélessávon keresztül csatlakozik az internethez -- 48 százalékuk xDSL-kapcsolatot, 30 százalékuk kábelnetet használ. Érdekes módon ez a felmérés valamivel magasabb xDSL- és lényegesen alacsonyabb kábelnetes penetrációt mutat, mint a Nemzeti Hírközlési Hatóság legutóbb idén júniusban kiküldött gyorsjelentése. Ez utóbbi országosan 779 ezer xDSL és mintegy 668 ezer kábeles elõfizetéssel számol.

A multimédia vajon mi?

A szélessávú kapcsolatra épülõ, az internet kínálta lehetõségeket kihasználó, úgynevezett "digitális otthon" termékek (hálózati médialejátszók, átjátszók, játékkonzolok stb.) elterjedtsége ma még igen alacsony. Jellemzõ, hogy multimédiás lejátszó alatt a válaszadók többsége a DVD-lejátszókat értette, a felsorolt eszközök elterjedtsége viszont alig mérhetõ. A megkérdezettek mindössze 5 százaléka birtokol otthon játékkonzolt (saját bevallásuk szerint 79 százalékuk egyáltalán nem is játszik, és csak három százalékuk játszik interneten keresztül) és csupán két százalékuknál van WLAN-eszköz.

Jó eséllyel hibás statisztikai adat a háztartások 3 százalékos HDTV-ellátottsága -- utóbbi egyes piaci szereplõk felmérései szerint már a nyár elején, még az olimpia elõtt túllépte a tíz százalékot a fõvárosban, míg vidéken meghaladta az öt százalékos határt.