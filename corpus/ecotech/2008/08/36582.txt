A magyar cégek nagy része hamis biztonságérzetbe ringatja magát

Az 500 millió forint árbevétel feletti magyar cégek több mint 40 százaléka nem rendelkezik biztonsági szakemberrel, derül ki az IBM Magyarország reprezentatív kutatásából, ugyanakkor a megkérdezettek többsége szerint megfelelõ emberek és szaktudás áll rendelkezésükre a biztonság megfelelõ kezelésére. 



Az IBM  Magyarország Internet Biztonsági részlege (ISS) 275 hazai, versenyszférában mûködõ vállalatot keresett fel, melyek éves árbevétele meghaladja az 500 millió forintot. A megkérdezettek 42 százaléka, vagyis 116-an válaszolták azt, hogy nem rendelkeznek biztonsági szakemberrel, ugyanakkor közülük sokak szerint ennek ellenére van elegendõ emberi erõforrásuk a biztonsági kérdések kezelésére -- a válaszadók kevesebb mint negyede, 24 százaléka vélekedett úgy, hogy ez nem áll rendelkezésre.

Szintén nem megnyugtató, hogy a cégek 41 százalékánál nem végeznek biztonsági szkennelést a hálózaton, ahogyan biztonsági jelentéseket is nagyjából ugyanennyien nem készítenek, ami azt jelzi, hogy a cégek talán túlzottan is biztonságban érzik magukat. Az IBM a kutatási eredmények kapcsán megjegyzi, hogy ezek a számok aggasztóak ha feltételezzük, hogy a felmérésben résztvevõknél kisebb cégek ennél is alacsonyabb biztonsági szinttel rendelkeznek. A megkérdezettek 38 százaléka valamilyen hatósági szabályozás alá esik, de 14 százalék nem tudott válaszolni sem erre a kérdésre.


A szigorúan vett biztonsági attitûd mellett a felmérés vizsgálta a cégek online üzleti tevékenységének meglétét. Több mint 38 százalék elérhetõvé tesz bizonyos funkciókat interneten keresztül, ugyanakkor több mint 58 százalék nem. Ennél is kevesebben engedik be partnereiket rendszereikbe üzleti tranzakciók bonyolítása és információk szerzése céljából, 71 százalék adott nemleges választ, de közel 60 százalék nem is tervezi interaktív üzleti portál  bevezetését -- a biztonsági kockázat csökkentésének nem a legelõnyösebb formája.