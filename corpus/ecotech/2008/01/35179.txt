Hasított a negyedik negyedévben a Nokia, a piaci részesedése 40 százalék volt

Kimagaslóan szerepelt a negyedik negyedévben a Nokia, a vállalat rekordbevételt és rekordnyereséget tett zsebre, ahogy a piaci részesedése a saját becslései szerint elérte a 40 százalékot. A cég papírjai a New York-i tõzsde nyitása elõtt máris 6 százalékot erõsödtek.



A finn vállalat 15,7 milliárd dolláros bevétellel zárta a negyedik negyedévet, ami éves szinten 34 százalékos növekedést jelent. Az óriási emelkedés hátterében azonban nem csak a jó piaci szereplés áll, hanem az is, hogy 2007 áprilisa óta a Nokia Siemens Networks eredményeit a Nokia számaiba konszolidálják, míg 2006 negyedik negyedévének eredményei még csak a Nokia saját hálózati részlegének számait tartalmazzák. A nettó nyereség 2007 negyedik negyedévében 1,8 milliárd eurót tett ki, ami éves szinten 44 százalékos javulást jelent.


 A Nokia 133 milliónál is több mobiltelefont értékesített a negyedik negyedévben, 20 százalékkal többet, mint egy negyedévvel korábban és 27 százalékkal többet, mint 2006 negyedik negyedévében. A cég saját becslése szerint ezzel a piaci részesedése elérte a régóta áhított 40 százalékot. A volumen növekedését az átlagos eladási csökkenése kísérte, mivel emelkedett az olcsóbb telefonok részaránya, pedig az E-series készülékek forgalma több mint duplájára emelkedett, az N-series telefonoké pedig 50 százalékkal nõtt.

Az Erõ a Nokiával van

A finn cég által eladott mobilok átlagos ára 83 euró volt a negyedik negyedévben, míg egy évvel korábban 89 euró, az ASP szekvenciális emelkedése azonban hõsies tett volt a gyártók között dúló kíméletlen verseny és árprés közepette. A cég mindhárom mobiltelefon-szegmensben (általános készülékek, multimédiás termékek, üzleti mobilok) jelentõsen javította üzemi eredményhányadát és üzemi eredményét -- fõleg az N73, N95, E65, E90 és a Nokia E51 modellek fogytak jól. 2007-ben a Nokia becslése szerint 1,14 milliárd mobiltelefont adtak el világszerte, idén további 10 százalékos bõvülést vár a cég. 

A mobilhálózati berendezések gyártására és értékesítésére létrehozott vegyesvállalat, a Nokia Siemens Networks 4,6 milliárd eurós forgalmat bonyolított a negyedik negyedévben. Ezt 2006 azonos idõszakával nem lehet összevetni, mivel akkor a cég még nem létezett, de 2007 harmadik negyedévéhez képest az eladások 25 százalékkal nõttek. A Nokia Siemens Networks üzemi szinten épp elérte a nyereségküszöböt a negyedik negyedévben, de az egyszeri tételek kiszûrésével 66 milliós nyereséget tudott felmutatni.