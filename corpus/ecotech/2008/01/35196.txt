A Nokia kezében a Trolltech

A Nokia megvásárolja a nyílt forrású megoldásokban utazó Trolltechet, amely elsõsorban a KDE felhasználói felület alapjául is szolgáló Qt keretrendszer, valamint annak mobilos változata, a Qtopia révén lett ismert.



A Nokia részvényenként 16 norvég koronát ad a Trolltechért, a tranzakció mintegy 843 millió koronára, azaz 105 millió euróra értékeli az oslói központú vállalatot. A Trolltech igazgatótanácsa elfogadásra javasolta a Nokia ajánlatát, a legnagyobb részvényesek már rá is bólintottak, így az ügylet a hatóságok jóváhagyását követõen hamarosan lezárulhat. A Nokia várakozásai szerint a tranzakciót a második negyedévben véglegesítik.


 A Trolltech keresztplatformos eszközei segítségével a fejlesztõk olyan alkalmazásokat készíthetnek, amelyek lényegében bármilyen platformon használhatók, akár Nokia mobilokon, akár PC-n. A Nokia célja minden bizonnyal az, hogy még több szoftver legyen elérhetõ a telefonjaira, noha a cégnek eddig sem volt oka a szégyenkezésre, hiszen a készülékekben alkalmazott Symbian operációs rendszerre és a Series 60 platformra lényegében minden olyan alkalmazást portoltak, amely valaha mobiltelefonra elkészült.

A Trolltech meglevõ termékei továbbra is elérhetõk maradnak az ügyfelek számára, emellett a Nokia folytatni kívánja azt a gyakorlatot, hogy a termékek kereskedelmi és nyílt forrású licenc alatt egyaránt hozzáférhetõek.