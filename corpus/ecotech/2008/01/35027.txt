Magyarországon 40 százalék az utángyártott, újratöltött vagy hamis kellékanyagok aránya

2007 elsõ félévében a Magyarországon eladott nyomtatási kellékanyagok száma megközelítette a 4,2 millió darabot, értékük pedig a 120 millió dollárt, vagyis a piac durván kétszer akkora mint a szervereké. Az eladott kellékanyagok egyharmada lézernyomtatókban, míg kétharmaduk tintasugaras technológiájú nyomtatókban, illetve multifunkciós készülékben került felhasználásra. 



A kellékanyagoknak csak 60 százaléka gyári

"Kellékanyagon elsõsorban a tintapatront és a tonerkazettát kell érteni, de természetesen a felmérés során az eredeti gyári, az utángyártott, az utántöltött és a hamisított termékek becsült arányát is figyelembe vettük" -- magyarázza Halász Péter, az IDC Hungary elemzõje. A teljes kellékanyag piacnak közel 60 százalék eredeti gyári termék, míg a fenmmaradó részt az  utángyártott, utántöltött vagy esetleg hamisított termékek teszik ki. Az IDC szerint a tintapatronok esetében sokkal jellemzõbb, hogy utángyártott terméket vásárol a felhasználó, mint a toner szegmensben, amelyben az újratöltött is igen népszerû.


 A nem gyári eredeti termékek elsõsorban áruk miatt népszerûek: egy utángyártott toner nagyjából fele annyiba kerül mint a gyári, a tintapatronok esetén pedig talán még kevesebb is -- derül ki az IDC által nyilvánosságra hozott adatokból. Ez egyébként rímel a gyártói statisztikákra is, a HP által készített felmérés szerint a felhasználók több mint fele számára a kellékanyag választásánál az alacsony ár a legfontosabb szempont.



A nyomtatógyártók természetesen tûzzel-vassal igyekeznek fellépni az utángyártott kellékanyagok, valamint a tonerek, festékkazetták újratöltése ellen. A nyomtatógyártók célja, hogy a használt patronok újrahasznosítási programok keretén belül kikerüljenek a forgalomból és ne lehessen õket újratölteni, hiszen az õ érdekük minél több új kellékanyag értékesítése. Eközben az újratöltéssel foglalkozó cégek éppen azon munkálkodnak, hogy minél többet újratöltsenek, majd a gyári áraknál olcsóbban, de még nyereséggel piacra dobják õket.

Az InfoTrends szerint a nyomtatógyártók bár szeretik azt hirdetni magukról, hogy a patronok és tonerek újrahasznosítása környezetbarát lépés, a környezetet sokkal jobban kímélnék, ha úgy alakítanák ki õket, hogy többször újra lehessen õket tölteni, ezáltal hosszabb ideig maradhatnának használatban, mielõtt a szemétbe kerülnek. A gyártók ugyan különféle kedvezményeket ajánlanak azoknak, akik visszaszolgáltatják õket, sokan mégis a sokkal olcsóbb újratöltés mellett döntenek.

A HP Magyarország kellékanyagokért felelõs vezetõje ugyanakkor úgy véli, az újratöltés csak elodázza a környezetszennyezést, ráadásul az esetek nagy többségében az újratöltött festékkazetták kiürülés után ártalmatlanítás nélkül a kommunális hulladékban végzik. Emellett fontos az is, hogy a kellékanyagok használat alatt folyamatosan devalválódnak, így aki újratöltött vagy -gyártott kellékanyagot vesz,  másodkézbõl, de sokszor harmad vagy negyedkézbõl származó, elkopott, elhasznált terméket kap -- mondta el lapunknak Németh Zsolt. A HP saját becslése szerint a cég nyomtatóit vásárlók 75-78 százaléka eredeti kellékanyagot használ.

Növekedésnek indult a nyomtatópiac

A kedvezõtlen gazdasági körülmények ellenére hazánkban az elsõ félévben megközelítõleg 180 ezer nyomtatót és multifunkciós készüléket értékesítettek, ami 2006 azonos idõszakával összevetve 10 százalékos növekedést jelent -- a folyamatos áresés miatt azonban a piac értékben csökkent. A 2006-os év az utóbbi idõk leggyengébbike volt a hazai nyomtatópiacon, az eladások az IDC szerint mintegy 20 százalékkal estek vissza 2005-höz képest, amikoris az eladások stagnáltak 2004-gyel összevetve.