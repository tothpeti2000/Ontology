A kétszeres nyereség sem volt elég jó a VMware-tõl

A 80 százalékkal emelkedõ bevétel és a több mint megduplázódó nyereség sem volt elég jó a VMware-tõl, a cég papírjai a negyedik negyedéves eredmények bejelentését követõen hirtelen 27 százalékot vesztettek értékükbõl, mert a Wall Street többre számított.



Hiába növelte bevételét 412 millió dollárra a negyedik negyedévben a VMware, hiába lett nettó nyeresége 78 millió dollár az egy évvel korábbi 31 millió helyett, a cég papírjainak értéke óriásit zuhant este, mivel a Wall Streeten dolgozó elemzõk átlagosan 417 milliós forgalmat vártak. A teljes pénzügyi évet tekintve a VMware bevétele 701 millió dollárról 1,33 milliárdra emelkedett, a nettó profit pedig 86 millió dollárról 218 millióra nõtt.


Az EMC által 2004-ben felvásárolt VMware augusztusban vonult tõzsdére, és egybõl a világ legértékesebb szoftvervállalatai közé emelkedett -- a 29 dolláron kibocsátott részvények ára egy nap alatt a bevezetési árfolyam többszörösére ugrott. Október végén már 125 dollár felett is jártak a papírok, tegnap 83 dolláron zártak, majd a negyedéves eredmények bejelentését követõen, a tõzsdén kívüli kereskedésben 60,73 dollárra estek vissza, amivel a 31 milliárd dolláros cég piaci értéke 9 milliárd dollárral csökkent.



"A történet nem olyan tökéletes, mint ahogy a befektetõk gondolják. Az Oracle, a Microsoft és a Citrix elrontották a VMware buliját" -- mondta a Global Equities Research elemzõje, Trip Chowdhry arra utalva, hogy az utóbbi idõben a virtualizáció felkapott témává vált és számos vállalat mutatott be új termékeket ezen a területen. Mivel az x86 szerverek virtualizációja terén a VMware a piacvezetõ, az új belépõk mind az õ skalpját akarják. "Hosszú idõn keresztül kizárólag a VMware kezében volt ez a piac, de az emberek kezdenek rájönni, hogy ez már nem így van."

A VMware az idei évre 50 százalékos bevételnövekedést vár, amivel a forgalma elérheti a 2 milliárd dollárt, ez azonban nem gyõzte meg a Wall Streetet, a piacon általános egyetértés uralkodik abban a tekintetben, hogy a versenytársak komoly problémát okoznak majd a VMware-nek saját virtualizációs megoldásaikkal.