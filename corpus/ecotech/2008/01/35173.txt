Emelkedésnek indultak a memóriaárak

[DRAMeXchange/HWSW] Jelentõs emelkedésnek indultak a DDR2 memóriachipek árai január közepén, miután horrorisztikus évet tudhat maga mögött a piac. A DRAMeXchange piackutató adatai alapján tavaly december jelentette a mélypontot, azóta korrekció indult be a sok gyártó számára költségszint alatt árakról. Az idei évvel kapcsolatban bizakodóak a vállalatok, vagyis a jelenlegiekhez képest csak az árak lassú olvadása várható idén.



Amint arról lapunk több alkalommal is beszámolt, a DDR2 memóriachipek ára tavaly mintegy 80 százalékkal zuhant vissza, miután az év egészét súlyos túltermelés jellemezte a vártnál gyengébb kereslet és eltúlzott kapacitásbõvítések hatására. A DRAM-piacra jellemzõ a ciklikusság, ugyanakkor a tavalyi év rendkívül fájdalmasnak bizonyult a gyártók számára, ahogyan az árak a termelési költséget súrolták a kevésbé fejlett félvezetõ-eljárást alkalmazó üzemekben. A világ legnagyobb DRAM-gyártójaként a Samsung több mint 3 milliárd dollár profitot vesztett el 2006-hoz képest.


A DRAMeXchange adatai szerint a piac december 11-én érte el mélypontját, mikor az 512 megabites DDR2 chipek árak azonnali ára elérte 75 centet, vagyis a 140 forintot, vagyis a gigabájtonkénti ár 2500 forint alá került. Ezt követõen korrekció indult meg a piacon, majd január közepére ismét 1 dollár fölé emelkedett az 512 megabites DDR2 chipek ára, köszönhetõen a kínai újév közeledtével felfutó keresletnek, valamint néhány tajvani DRAM-gyártó tervezett karbantartási munkálatainak hírére. 

Az árak a január 15-21 közötti héten átlagosan közel 15 százalékkal emelkedtek az 512, és több mint 21 százalékkal az 1 gigabites lapkák esetében -- jelenleg elõbbi számít mainstreamnek a modulok többségén, de az 1 gigabites gazdaságossági okokból egyre nagyobb teret nyer. A kutatócég szerint a DRAM-gyártók további erõsödést várnak januárra, valamint a piaci körülmények és várakozások javulását jelzi, hogy a trendeket jól elõrejelzõ, márkázatlan DDR2-chipek árai emelkedtek a legnagyobb mértékben. Az év elsõ felében az árak stabilitását remélik a gyártók, ahogyan a PC-gyártók átlagosan egyre több memóriával szerelik gépeiket.