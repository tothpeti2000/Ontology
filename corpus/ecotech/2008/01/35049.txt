Már több mint 100 millióan használnak Vistát a Microsoft szerint

Több mint 100 millió ember használ már Vistát -- közölte Bill Gates Las Vegasban, az idei Consumer Electronic Show alkalmával tartott, utolsó nyitóbeszédében. A szám valószínûleg nem tartalmazza a volumenlicenceket, ugyanakkor kétségtelenül tartalmaznia kell a frissítéseket, melyeket már a Vista megjelenése elõtt elkezdtek árusítani 2006-ban. 



Csalóka

A Vista forgalmazásának elsõ hónapjában 20 millió licencet értékesített a Microsoft, míg XP-bõl két hónap alatt 17 milliót, amit a cég hatalmas sikerként kommunikált kifelé. A Vista ezt követõen a 100. napra áttörte a 40 milliót, majd szeptember végével elérte a 88 milliót, volumenlicencek nélkül, de minden bizonnyal a számítógépgyártó partnerek készletezõ vásárlásaival együtt. A számok bár igazán impozánsak, elemzések szerint a Windows Vista valójában gyengébben kezdett, mint a Windows XP több mint hat évvel ezelõtt, de legalábbis messze nem olyan erõsen, mint ahogyan a Microsoft állítja. 

A PC-piac ugyanis, fõként a fogyasztói szegmens azóta ugyanis erõteljesen bõvült, A Vista és XP teljesítményére relevánsabb utóbbi nagyjából kétszeresére, becsli a Gartner, és 100 millió körül alakult 2007-ben. A másik tényezõ, hogy a Vista késése miatt a Microsoft létrehozta a Vista Express Upgrade programot annak érdekében, a régóta várt új operációs rendszer ne csússzon le teljesen az ünnepi szezonról. Az Express Upgrade program résztvevõ, a 2006 novemberétõl vásárolt Windows XP-vel telepített számítógépeket késõbb ingyen vagy kedvezményesen lehetett Vistára frissíteni. A Vista megjelenését követõ egy hónapban rengeteg ilyen kupont váltottak be, duzzasztva az eladott licencek számát.


Az Express Upgrade program kezdete óta világszerte több mint 300 millió PC találhatott gazdára világszerte, a potenciális piacot pedig további több százmillióval duzzasztják a régebbi gépek frissítései, vagyis a Vista részesedése a teljes piacból ezen az idõtávon egyharmad alatti lehet. Az PC-ipar elégedetlenségét fejezte ki azzal kapcsolatban, hogy az új Windows nem gerjesztett új keresletet, míg az üzleti felhasználók jelentõs része továbbra is erõteljesen ragaszkodik a mára kiismert és kitesztelt XP-hez.

Lendület

A Vista gyorsabb terjedését alapvetõen két tényezõ hátráltatta: az új operációs rendszer jelentõsen magasabb hardverkövetelményeket támaszt az XP-hez képest, így drágább konfigurációkon nyújt csak hasonló válaszképességet. A Vista elsõsorban a memóriával szemben követelõzõs, legalább 1 gigabájtot igényel, de igazán 2 gigabájtól érzi jól magát, aminek extra költsége megjelenésekor 15-45 ezer forintra is rúghatott -- a DRAM-piac összeomlásával mára ez a gond eltûnt. A másik, amiért a céges felhasználók sora maradt az XP-nél új gép vásárlása esetén is, hogy számos alkalmazás futása gondokkal küzd Vista alatt, de például driverek terén is kihívásokkal küzd új platform.





A vártnál kevésbé vonzó, kevéssé eladható képességek és az elõbb tárgyalt problémák ellenére a Vista magabiztosan tör elõre, és váltja fel magabiztos elõdjét. A Net Applications webes statisztikái alapján a Vista részesedése 2007 végére meghaladta a 10 százalékot, amit amit részben magyaráz, hogy az ünnepek alatt felülreprenzentálttá váltak az otthoni PC-k. Korábbi adatok alapján a Vista sikeresen konvertálja az elõzõ Windowsok felhasználóit, és bár a Windows részesedése olvadt a Mac OS X ellenében, a trend függetlennek mutatkozik a Vista megjelenésétõl. A HWSW visszatérõ látogatóinak szintén már több mint 10 százaléka használt Vistát az elmúlt 30 nap során -- az összes Windows súlya 95 százalék, a Linux 3, a Mac OS 1,5 százalékot hasít ki.