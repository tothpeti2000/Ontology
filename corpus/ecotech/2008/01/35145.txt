Az SAP által felvásárolt Business Objectsnél folytatja pályafutását Veres Zsolt

Veres Zsolt lett az EMEA régióban a Business Objects kis-és középvállalkozásokért felelõs értékesítési igazgatója. Az SAP tavaly õsszel jelentette be az üzleti intelligencia terén piacvezetõ Business Objects felvásárlását, az ügylet értéke 4,8 milliárd euróra rúgott. A megállapodás értelmében a Business Objects teljesen önállóan mûködik tovább, azaz nem integrálják a szervezeteket.



Veres Zsolt február 1-tõl irányítja a Business Objects kis- és középvállalati értékesítési- és go-to market tevékenységét, új pozíciójában  Torsten Svenssonnak, az SAP EMEA kis- és középvállalatokért felelõs régiós alelnökének tartozik beszámolási kötelezettséggel. "Zsolt elismerésre méltó értékesítési és vezetõi múlttal rendelkezik, mely új pozíciójában a regionális tapasztalat, az üzleti érzék, és az SAP alapos ismeretének szerencsés együttesével segíti a céget" -- mondta a kinevezés kapcsán Stewart Oldroyd, az SAP Hungary ügyvezetõ igazgatója.


 Veres az elmúlt két évben a visegrádi országokat tömörítõ Közép-Európai térség kis- és középvállalatokért felelõs kereskedelmi igazgatójaként dolgozott, de 2007 nyarán, Vahl Tamás távozása után egy ideig megbízott ügyvezetõként az SAP élén is állt. Ezt megelõzõen Zsolt három évig az SAP Hungary értékesítési igazgatójaként dolgozott, az SAP-hoz való csatlakozását megelõzõen pedig több mint tíz éven keresztül az IBM-nél tevékenykedett értékesítési területen. A vezetõ EMEA régiós feladatait Magyarországról fogja ellátni. 

Veres Zsolt utóda az SAP-nál Petr Skorepa, aki a Ciscótól érkezik a német céghez, és február 1-tõl õ felel a közép-európai térségben a kis- és középvállalatok felé történõ kereskedelmi tevékenységért.