Nemet mondott a Samsung felvásárlási ajánlatára a SanDisk

Egyelõre nem kerülhet a Samsung kezébe a világ legnagyobb memóriakártya-gyártója, az amerikai SanDisk, miután a cég vezetése visszautasította a koreaiak 5,8 milliárd dollár értékû felvásárlási ajánlatát. 



A jelenlegi feltételek mellett már biztosan nem valósulhat meg a Samsung történelmének eddigi legnagyobb felvásárlása: a világelsõ memóriachip-gyártó a hét elején világossá tette, hogy meg kívánja szerezni magának a SanDisket, mely amellett, hogy világszerte a legtöbb memóriakártyát gyártó és értékesítõ cég, számos ipari szabvány tulajdonosa is, így egyebek mellett a Samsung is többszáz millió dollárt fizet a cégnek évente a különbözõ technológiák használati jogáért.

Komolytalan

A koreai óriásvállalat hétfõi ajánlatában 5,8 milliárd dollár készpénzt -- részvényenként 26 dollárt -- kínált a SanDiskért, a vállalat vezetõi azonban visszautasították az ajánlatot, mondván a Samsung ellenséges lépéssel, értékén alul akar hozzájutni a céghez. A SanDisk beolvasztásáról szóló elsõ hírek, spekulációk szeptember elején láttak napvilágot, amikor a Samsung hivatalosan közölte, hogy a szorosabb együttmûködés reményében tárgyalásokat kezdett az amerikai vállalattal, ezzel együtt felmerült a felvásárlás lehetõsége is. A hírre azonnal az egekbe szökött a SanDisk részvényárfolyama -- a Samsung mostani ajánlatában a bejelentést megelõzõ árfolyam közel kétszeresét fizette volna a papírokért.

A SanDisk közleménye szerint a Samsung ajánlata a cég részvényeinek egyéves csúcsához viszonyítva méltánytalanul alacsony (tavaly októberben 55 dolláron is kereskedtek a vállalat papírjaival), ráadásul a koreai cég képviselõi már májusban megkeresték a gyártót a felvásárlási ajánlattal, melyben akkor jóval nagyobb értékre taksálták a SanDisket. A cégnek egyébként most is a Samsung az egyik legnagyobb beszállítói partnere, az elsõszámú stratégiai gyártópartner azonban mégis a japán Toshiba, mellyel 2007-ben közös gyárat is épített.

A licencelési politika állhat a háttérben


A cég elnök-vezérigazgatója, Eli Harari szerint a Samsung mostani ajánlata egyszerûen komolytalan, ugyanakkor -- állítja a cégvezetõ -- felmerül a lehetõsége annak, hogy a koreaiak mindössze a szabványlicencekkel kapcsolatos tárgyalásokon akarnak jobb pozíciót kiharcolni maguknak a felvásárlási ajánlat révén.

Elemzõk szerint a koreai óriásvállalat évente nagyjából 4-500 millió dollárnyi szabadalmi jogdíjat fizet a SanDisknek -- tekintve, hogy a cég értéke most körülbelül hárommilliárd dollár, ez már önmagában jó tárgyalási alapot adhat a Samsung számára egy felvásárlási, beolvasztási manõverhez.