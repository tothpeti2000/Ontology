Folytatódnak a leépítések a Deutsche Telekomnál

[WSJ/HWSW] Nehéz tárgyalások elé néz Európa legnagyobb telekommunikációs multicégének vezetõsége a munkavállalói oldal képviselõivel.



A Deutsche Telekomnál újabb leépítéseket terveznek a hatékonyság növelése érdekében, ráadásul a vezetõk felvetették a lehetõségét, hogy ha nem sikerül megállapodni a szakszervezetekkel, végsõ esetben kényszerû elbocsátásokra lesz szükség a cég túlélése érdekében. Tavaly márciusban, a jelenleg is zajló változások, átalakulások tervszintû elfogadásakor több ezer DT-alkalmazott lépett hathetes sztrájkba. Ez volt a távközlési mamut történelmének elsõ sztrájkja a cég 1995-ös privatizálása óta.

Az új irányt a 2006-ban kinevezett új elnök-vezérigazgató, René Obermann jelölte ki tavaly tavasszal, mondván a hatékonyabb, olcsóbb mûködés létfontosságú a vállalat versenypiaci helytállása érdekében. A cég német telekommunikációs piacon mûködõ kisebb riválisai részben a kisebb munkaerõköltségnek köszönhetõen olcsóbb szolgáltatásaikkal folyamatosan szívják el a Deutsche Telekom meglévõ vagy potenciális ügyfélkörét. Ma a cég 236 ezer alkalmazottjának mintegy kétharmada dolgozik Németországban -- Európa egyik legjobban fizetõ munkaerõpiacán --, õk ugyanakkor a cég elsõ féléves, mintegy 30 milliárd eurós forgalmának kevesebb mint a felét termelték, miközben az otthoni szolgáltatások értékesítése 6,4 százalékkal zuhant.

Több embernek kell mennie

Bár a 2005-ben meghirdetett, 32 ezer fõ elbocsátását célzó program még le sem zárult, a cég vezetése a múlt hónapban bejelentette, hogy újabb, munkahelyek ezreit érintõ elbocsátási hullám várható: a vállalat így az anyaországban mûködõ call-centereinek számát 63-ról 24-re csökkentené, ami önmagában nagyjából nyolcezer munkahely megszûnését eredményezné. A Deutsche Telekom ezzel együtt hatezer, a vezetékes üzletágban dolgozó szerviztechnikusnak ajánlana fel munkát egy másik, jellemzõen rosszabbul fizetõ üzletágban, valamint vélhetõen több ezer munkavállalónak mondana fel az IT-üzletágban.

Olaj a tûzre, hogy a német nagyvállalat vezetése kilátásba helyezte, hogy végsõ esetben, a szakszervezetekkel történõ megállapodás hiányában kényszerû elbocsátások lehetnek a cégnél. Németországban ez a gyakorlat rendkívül ritka, a cégek általában nagylelkûen támogatják a vállalatot önként elhagyó munkaerõt. Thomas Sattelberger, a Deutsche Telekom humánpolitikai igazgatója egy korábbi interjúban kifejtette, hogy mindent megtesznek azért, hogy az érintett dolgozóktól &#8222;szociális szempontból elfogadható&#8221; módon váljanak meg, illetve igyekeznek dûlõre jutni a szakszervezetekkel, kényszerû elbocsátásra csak akkor kerülhet sor, ha minden kötél szakad.

A Deutsche Telekom munkavállalói oldalát képviselõ szakszervezetnek, a ver.di-nek több sem kellett: a szakszervezeti vezetõk máris kiélezett harcot vetítettek elõre a tömeges elbocsátások és fizetéscsökkentés megakadályozása érdekében. &#8222;Úgy gondolom, a (Deutsche) Telekom átlépte azt a bizonyos határt&#8221; -- fogalmazott Lothar Schröder, a ver.di vezetõje, aki szerint az egyezkedés máris rendkívül feszült légkörben zajlik, ezzel együtt nem kizárt, hogy a szakszervezet újra sztrájkot hirdet.

Stagnáló mobil, szenvedõ vezetékes üzletág


A német távközlési cég augusztus elején közzétett negyedéves pénzügyi jelentése szerint szolgáltató második háromhavi forgalma 15,1 milliárd eurót tett ki (ebbõl 7,9 milliárd euró a nemzetközi tevékenységekbõl folyt be), ezzel 2,9 százalékkal, vagyis 450 millió euróval múlta alul a tavalyi eredményeket, miközben EBITDA (kamat- és adófizetés, valamint értékcsökkenés elõtti nyereség) mutatója 4,8 milliárd euróról 5,1 százalékkal, 4,56 milliárd euróra csökkent.

A Deutsche Telekom legjövedelmezõbb üzletágának továbbra is a T-Mobile számít: a mobilkommunikációs részleghez a második negyedévben 8,7 milliárd euró folyt be, ami minimális eltérést jelent a tavalyi pénzügyi forgalomhoz viszonyítva. A vezetékes üzletág közben továbbra is visszaszorult a német telekommunikációs multinál: a forgalom 6,4 százalékkal, 5,3 milliárd euróra csökkent: a cég az elmúlt negyedévben 653 ezer vezetékes telefonvonalat számolt fel.