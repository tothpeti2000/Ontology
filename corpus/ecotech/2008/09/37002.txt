Egy negyedév alatt ötmillió iPhone 3G-n adhat túl az Apple

Minden bizonnyal tartani tudja korábbi értékesítési terveit az Apple, mely csak a harmadik negyedévben ötmillió iPhone 3G okostelefont értékesít majd -- legalábbis a  Piper Jaffray befektetéskezelõ szerint. A cupertinói cég új telefonja így rövidtávon a világ egyik legkeresettebb, legismertebb mobilkommunikációs eszközévé válhat.



A Piper Jaffray a hétfõn kiadott rövid piacelemzésben arra következtet, hogy az Apple az új iPhone elsõ heti egymilliós forgalmát azóta legalább négymilliós eladással tetézte meg, miközben egyre több ország mobilszolgáltatója árulja a készüléket. A gyártó korábban tízmilliós eladást prognosztizált a teljes évre levetítve, ami -- feltéve hogy helytállóak a mostani becslések --, könnyen összejöhet, hiszen az Apple az év elsõ hat hónapjában saját jelentése szerint mintegy 2,5 millió elsõ generációs iPhone telefont adott el, javarészt az Egyesült Államokban és néhány európai országban.

Az új iPhone ezzel szemben jóval nagyobb -- év végéig 70 országra kiterjedõ -- ügyfélkör számára érhetõ el, és elmondható, hogy a kezdeti szállítási nehézségek és az egyelõre meglehetõsen kiforratlan szoftver ellenére töretlen az érdeklõdés az érintõkijelzõs telefon iránt. A készülék egy hónapja Magyarországon is forgalomba került a T-Mobile választékában, a kezdeti készleteket azonban hazánkban is pillanatokon belül elkapkodták, az internetes megrendelõk számára átcsoportosított készlet így már a megjelenés elõtti pár napban kifogyott.

Az elsõ iPhone 3G-vásárló a hazai T-Mobile-nál


A magyarországi darabszám szerinti készletrõl egyelõre nem árult el részleteket lapunknak a hazai forgalmazó: a T-Mobile sajtóosztálya korábban azt az információt adta, hogy a telefonok szállítása folyamatos, a kedvezõbb árú, 8 gigabájt memóriával ellátott készülék ugyanakkor bizonyos üzletekben átmenetileg még most is hiánycikk lehet, jóllehet egyes híresztelésekkel ellentétben általános hiányról nem lehet beszélni. Ez a verzió egyébként hosszú kihagyás után újra rendelhetõ az interneten is, ezzel együtt a HWSW telefonos készletfelmérésének tanúsága szerint több nagyobb budapesti T-Pontban is készleten van.

Az Apple az iPhone 3G mobiltelefonok harmadik negyedéves világszintû forgalmáról várhatóan egy hónap múlva, a rendes negyedéves pénzügyi beszámoló keretében ad majd hivatalos felvilágosítást.