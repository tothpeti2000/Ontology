A netbookok már kannibalizálják is a laptoppiacot?

[Digitimes/HWSW] Bár a Gartner elemzése szerint a netbookok még nem kannibalizálják a teljesértékû notebookok forgalmát, a világ legnagyobb notebookgyártója az olcsó mini gépekre fogja árbevételének éles csökkenését. 



A tajvani Quanta bár több laptopot szállított le augusztus során, mint egy évvel korábban, forgalma drasztikusan visszaesett. A vállalat 7 százalékkal 3,1 millióra dagasztotta szállításait, ennek ellenére árbevétele 18,5 százalékkal 1,92 milliárd dollárra zuhant meg. A cég magyarázata szerint ezt a nyomott árú netbookok felfutása magyarázza. A Quanta lényegében az összes notebookmárkának szállít be, így a HP, az Acer és az Apple legnagyobb beszállítója, de meghatározó a Dell, a Fujitsu/Fujitsu Siemens és a Sony esetében is.

A Quanta gyártja az Acer Aspire One modellt, melynek szállításai szeptember során tovább emelkednek, valamint megkezdi a Lenovo és a Sony számára is szállítani azok netbookjait. Bár ezek a termékek húzzák az eladott gépek volumenét, rendkívül alacsony áruk miatt kevéssé járulnak hozzá az árbevétel és a nyereségesség javításához. A Quanta az elsõ negyedéves adatok alapján a notebookgyártás 31 százalékával rendelkezett a DisplaySearch szerint -- összehasonlításképpen a legnagyobb márka, a HP 20,8 százalékkal. A dobogón a szintén tajvani Compal és Wistron 24 és 16 százalékokkal, együtt a világtermelés 71 százalékát adták. A gyártás dereka Kínában történik.


A netbookokkal kapcsolatban nagyban eltérõ piaci számok láttak eddig napvilágot, ami az újdonsült szegmens viszonylagos ismeretlensége mellett definíciós problémákra is utalhat. A Gartner szerint idén 5,2 millió netbook talál gazdára világszerte, miközben a tajvani MIC 8 millióra taksálja ezt a számot. Mindkettõ konzervatívnak hat azonban, ha összesítjük a gyártók által kommunikált számokat: csak az Acer és az Asus egyenként 4-5 millió netbook értékesítését tervezi, ráadásul a HP Compaq 2133 is legalább több százezerrel duzzasztja ezt a számot, miközben Dell és immár a Lenovo is agresszív terjeszkedésre készül.

A Gartner szerint amennyiben a netbookok teljesítménye, kapacitásai meredeken emelkednek a következõ évek során, köszönhetõen a többmagos processzorchipek megjelenésének és az SSD-árak zuhanásának, úgy megkezdhetik a belépõkategóriás mainstream notebookok bedarálását, ahogyan az üzleti célú felhasználás is felfuthat. Ezen tényezõk következtében a Gartner nem tartja kizártnak az 50 milliós volument sem 2012-re. Jól jelzi a netbookok stratégiai fontosságát, hogy a szegmenst gründoló Eee PC család révén az Asus 164,3 százalékos növekedéssel az EMEA szuperrégió piacán a negyedik helyre ugrott elõre a második negyedévben, részesedése 2,8 százalékról 6 százalékra nõtt egy év alatt, mellyel a Toshiba sarkában liheg.