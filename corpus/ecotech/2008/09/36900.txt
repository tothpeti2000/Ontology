Az elviselhetetlenül alacsony DDR2-árak hatására csökkenti termelését a Powerchip

Válaszul a fenntarthatatlan árakra, csökkenti DRAM-kibocsátását a tajvani Powerchip. A világ hatodik memóriagyártója a napokban bejelentette, jelentõsen visszafogja termelését a negyedik negyedévben. A DRAMeXchange becslései szerint az 1 gigabites DDR2-chipek felvásárlási ára az elõállítási költséget közelíti már, és hamarosan el is éri.



A Powerchip a hét elején közölte, hogy a negyedik negyedében 10-15 százalékkal csökkenti DRAM-termelõ kapacitásait. Ez azt jelenti, kalkulálja a DRAMeXchange piackutató vállalat, hogy a világ DRAM-kibocsátása 1-2 százalékkal mérséklõdik, tekintve, hogy a Powerchip kapacitása a világtermelés 10 százalékát teszi ki nagyjából, beleértve az Elpida részére dedikált kapacitásokat is. A vállalat árbevétel alapján a DRAM-piac hatodik szereplõje, 5,2 százalékos részesedést mutatva fel a második negyedévben, becsli az iSuppli.

A Powerchip lépését az magyarázza, hogy a korábbi várakozásokkal élesen szemben a DDR2-árak emelkedés helyett újabb mélyrepülésbe kezdtek, ahogyan a felvásárlók megtévesztõ módon átütemezték megrendeléseiket, valamint egyes meghatározó memóriagyártók az iparági megfigyelõk minden figyelmeztetése nélkül agresszívan növelték kibocsátásukat. A DRAMeXchange becslése szerint az 1 gigabites DDR2-chipek azonnali és szerzõdéses árai egyaránt közelítik az elõállítás készpénzes kiadásait, és várhatóan hamarosan alájuk kerülnek -- a gigabites DDR2-chipekre történõ üzletkötései az 1,4 dollár, vagyis 240 forint alá is benéztek már. 


A jelenlegi helyzethez számos tényezõ járult hozzá. A második negyedévben a gyártók, közük a Powerchip is a vártnál sokkal agresszívabban növelte gyártását, miközben a jósolt és valójában meg is indult áremelkedések kivédésére számos PC-gyártó és master disztribútor elõrehozta beszerzéseit -- még a termelés 17 százalékos szekvenciális emelkedése ellenére is növekedtek az árak, vagyis a kereslet ennél is meredekben erõsödött. Ezen két faktor eredményeként hatalmas készletek épültek ki a vevõknél, és a jelenleg folyó harmadik negyedévben ezek szolgálják ki a keresletet, drámai hirtelenséggel és mértékben apasztva el a DRAM-gyártók megrendeléseit. Ennek hatására a júniusi éves csúcsról harmadával zuhantak meg ismét az árak három hónap alatt.

Szertefoszlott remények

Ironikus módon egy hónapja még éppen a Powerchip volt az, mely az árak emelkedésében reménykedett, 2,5-3 dolláros árszintet álmodva. Elemzõk már akkor jelezték, hogy a DDR2-árak újra zuhanópályán közlekednek, és láthatóan ezek az elõrejelzések megvalósultak. A tavalyi, több mint 85 százalékos DDR2-árösszeomlást követõen az ipar óvatosan bár, ugyanakkor gyakorlatilag egyöntetûen fellendülést várt 2008-ra, az idõ múlásával azonban annak idejét egyre késõbbre és késõbbre tolták, jelenleg már csak a negyedik negyedévben lehet bízni. Egyre nyilvánvalóbbá válik azonban, hogy ha meg is fordulnak a trendek, az árak már akkor sem érhetik el az egészséges nyereségességhez szükséges 2,5-3 dolláros szintet.

Továbbra is sok múlik a nagy gyártók magatartásán. Amennyiben a Samsung, a Hynix és az Elpida továbbra is kiszorítósdit játszik a riválisok kivéreztetésére, kihasználva  pénzügyi tartalékaikat, úgy a fellendülés 2009 második felére is áthúzódhat, figyelmeztet az iSuppli. Ugyanakkor úgy látja, elkerülhetetlen az árak emelkedése végeredményben, ugyanis a súlyos, dollármilliárdos veszteségeket elszenvedõ gyártók pénzügyi helyzetük stabilizálása érdekében drasztikusan, 40 százalékkal visszafogták kapacitásbõvítõ tõkeberuházásaikat, ezzel kódolva a jövõbeni szállítások bõvülésének lassulását, így a kereslet növekedésével jövõre közeledhet az egyensúly. Ami rossz az iparnak, az jó a vevõknek, rövid távon legalábbis: 1 gigabájtos márkás DDR2-modulhoz már bruttó 4000 forint alatt is hozzájuthatunk, 2 gigabájtos modulokat pedig már 7 ezer forint közelében is találunk.



A gyártók eközben kisebb geometriájú gyártási eljárások bevezetésével igyekeznek lélegzethez jutni. Jelenleg 60 nanométeres tartományban mozognak gyártók, és az év második felében indul meg az 50 nanométeres osztályú eljárások bevezetése. Az átállást a világpiac felét uraló két dél-koreai cég, a Samsung és a Hynix vezeti, elõbbi 68 nanométeres technológiája után az 56 nanométeres csíkszélességet alkalmazza, míg utóbbi 66-ról 54 nanométerre. Az Elpida és a Hynix egy lépéssel hátrébb tartanak, és 65 nanométeres csíkszélességre állnak át idén. A vállalatok visszafogott tõkeberuházásaikat várhatóan nem kapacitásbõvítésre, hanem a kisebb csíkszélességû eljárások bevezetésére fordítják majd, ami nem olcsó mulatság a csillagászati árú berendezések miatt -- gyártónként akár több százmillió dollárt is felemészthet.