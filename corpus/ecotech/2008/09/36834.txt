Az Apple és a Google után a Microsoft is kínál majd piacteret a mobilos alkalmazásoknak

Az Apple és a Google után a jelek szerint a Microsoft is indít mobiltelefonos platformokhoz kialakított, letölthetõ alkalmazásokat kínáló szolgáltatást. A redmondi szoftvercég természetesen saját mobil operációs rendszeréhez, a Windows Mobile-hoz kívánja létrehozni saját alkalmazás-picterét, melyet kiszivárgott információk szerint Skymarketnek hívnak majd.



Égi tünemény

A Windows Mobile platformot kiszolgáló Skymarket az év végén nyílhat meg, elõször csak a fejlesztõk számára, legalábbis erre lehet következtetni egy múlt vasárnap megjelent álláshirdetésbõl, melyben az új projekthez keresnek vezetõ termékmanagert. A manager feladata egyebek mellett a Windows Mobile piactér mûködési struktúrájának és árképzésének a kialakítása lenne -- a tervek szerint itt is külsõs fejlesztõktõl alkalmazásokat árulnának, akárcsak a tegnap bemutatkozott Google Android Market, vagy az Apple Store esetében.

A Microsoft mobiltelefonos operációs rendszeréhez ma nagyjából 18 ezer, különbözõ fejlesztõktõl vagy fejlesztõi csoportoktól származó alkalmazás érhetõ el. A Windows Mobile lényegében az asztali Windows operációs rendszerek egyfajta butított, ám így is funkciók és kiegészítõ programok egész garmadájával rendelkezõ változata. A mobil operációs rendszerhez fejlesztett alkalmazásoknak ugyanakkor mindeddig nem sikerült egy olyan egységes piacteret kialakítani, mely az anyacég háttértámogatásával minden fejlesztõnek egyformán lehetõséget ad arra, hogy saját alkalmazását áruba bocsássa.

Jól megy az almapiac


Az Apple az iPhone 3G-vel együtt indult Apple Store-ban ezzel szemben egységes felületen kínál jóval kevesebb -- eddig mindössze nagyjából kétezer --, külsõ fejlesztõk által írt alkalmazást. Steve Jobs cége a jelek szerint ehhez a témához is jól nyúlt hozzá, a piactér ugyanis a megnyitását követõ egy hónapon belül 30 millió dollár forgalmat generált.

A Google éppen tegnap mutatta be a nagyközönségnek a fejlesztés alatt álló Android mobilplatformja köré épített kereskedelmi teret, az Android Marketet, melynek névválasztása a szabadságot, nyitottságot hirdeti, fõként a fentebb említett Apple Store-ral szemben. Az online óriás állítása szerint a rendszer sokkal inkább hasonlít majd a YouTube-ra, mint egy webáruházra -- a fejlesztõknek egyszerûen be kell regisztrálniuk, feltölteni az eladásra szánt terméket és egy leírást eszközölni róla. A letölthetõ alkalmazások eleinte kivétel nélkül ingyenesek lesznek, a fizetési rendszert csak késõbb tervezi bevezetni a Google.

A Microsoft Skymarket az álláshirdetésre építõ spekulációk szerint a Windows Mobile újabb fõ verziójával, a Windows Mobile 7.0-val debütálhat. Ennek megjelenése valamikor jövõre esedékes, a felhasználók addig is a már meglévõ, több száz független alkalmazás-piactér választékából csemegézhetnek kedvükre.