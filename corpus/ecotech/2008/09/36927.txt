Az Elpida és a Hynix is visszafogja memóriatermelését

A tajvani Powerchip mellett partnere, az Elpida is jelentõsen csökkenti DRAM-termelését, válaszul az elõállítási költségeket elérõ memóriaárakra. A japán gyártó egyúttal az elemzõi várakozásoknál mélyebb veszteséget jelez elõre. Az A-Data szerint mindez kevés, az egyensúly eléréséhez legalább egy szereplõnek ki kellene vonulnia a piacról. Eközben a Hynix drasztikusan faragja le NAND flash kibocsátását -- irreálisan olcsó a memória.



Félrerántották a kormányt

Szeptember közepétõl fogva mintegy 10 százalékkal csökkenti hirosimai DRAM-gyárának termelését, közölte az Elpida a napokban. A világ harmadik legnagyobb DRAM-gyártója  szerint a jelenleg 5-10 százalék közötti a túltermelés szintje. A vállalat a mára már kevéssé gazdaságos 90 nanométeres gyártósorát állítja le. Jelenleg az Elpida legfejlettebb eljárása 70 nanométeres csíkszélességû, az ezzel készülõ mainstream 1 gigabites DDR2-chipek 69 százalékkal magasabb bitsûrûséget képesek elérni az 90 nanométeres geometriájú 512 megabites chipeknél, vagyis ugyanakkora szilíciumterületbõl közel 70 százalékkal több DDR2-kapacitást képesek kihozni. 

Az Elpida hirosimai létesítménye

Ahogyan arról lapunk is beszámolt, az Elpida gyártási partnereként a Powerchip szintén visszafogja DRAM-termelését a negyedik negyedévre, 10-15 százalékkal -- feladva ezzel az immár második éve folyó kiszorítósdit, mely tartós túltermeléshez vezetett. A DRAMeXchange becslése szerint az 1 gigabites DDR2-chipek azonnali és szerzõdéses árai egyaránt közelítik az elõállítás készpénzes kiadásait, és várhatóan hamarosan alájuk kerülnek -- a gigabites DDR2-chipekre történõ üzletkötései az 1,4 dollár, vagyis 240 forint alá is benéztek már. A két cég együttesen nagyjából 2-3 százalékkal fogja redukálni a globális kibocsátást, ami jelentõs elõrelépést jelent a keresleti-kínálati egyensúly felé, ugyanakkor önmagában kevésnek bizonyul valószínûleg további szereplõk hasonló döntése hiányában. 

Így vélekedett legalábbis az A-Data igazgatótanácsának elnöke, Chen Simon a Digitimes részére, aki szerint ez a játék már a túlélésért folyik. A Powerchip a legutóbbi lezárt negyedévben 239 millió dollárnyi veszteséget szenvedett el, míg az Elpida 145 millió dollár negatívumot könyvelt el, tovább mélyítve az elmúlt egy évben ásott pénzügyi gödröt. Chen szerint gyors változást csak egy jelentõsebb szereplõ kihullása eredményezhetne, és arra sürgeti a gyártókat, mûködjenek együtt. A DDR2-árak mélyrepülése 2007 eleje óta tart, miután a gyártók túlbecsülték a kereslet Windows Vista megjelenése jelentette erõsödését, és túlzott kapacitásokat építettek ki. A túltermelés ellenére a meghatározó gyártók, köztük a világ legnagyobbjával, a Samsunggal, nem csökkentették a kibocsátást, hanem igyekeztek riválisaik kárára terjeszkedni akár súlyos pénzügyi áldozatok árán is.


Megfigyelõk 2008 elejére várták a fellendülést, ugyanakkor a gyártók vártnál is agresszívabb magatartása miatt ezek a remények újra és újra szertefoszlottak -- az év közepét jellemzõ kedvezõ trendek kérészéletûnek bizonyultak, a jelek szerint az idei év is teljes recesszióként fog bevonulni az iparág történetébe. Chen úgy fogalmazott, 15 éve nem látott ilyen súlyos idõszakot. Az Elpida 2009 elejére várja a környezet javulását, tekintve, hogy a gyártók gyakorlatilag leállították kapacitásbõvítéseiket, és tõkeberuházásaikat az alacsonyabb elõállítási költséget lehetõvé tévõ kisebb geometriájú eljárások bevezetésére fordítják. Az Elpida a második negyedévben a DRAM-piac 15,4 százalékát szerezte meg az iSuppli becslése szerint, míg a Powerchip 5,2-t.

Kettõs gödör

A vártnál rosszabb körülmények nem csak a DRAM-ipart sújtják azonban. A közös gyártási bázis miatt a DRAM-piaccal szorosan összefüggõ NAND flash árak szintén összeomlást mutatnak, éppen ez a kettõs recesszió az, ami különösen nehéz helyzetbe hozza a gyártókat: nem képesek átcsoportosítással eredményesen egyensúlyozni a DRAM- és NAND-kibocsátás között, ahogyan azt a korábbi években tették, elfogyott a mozgásterük. A világ második legnagyobb DRAM-, és harmadik NAND-gyártójának számító dél-koreai Hynix ennek hatására nem kevesebb mint 30 százalékkal csökkenti NAND-termelését, méghozzá drasztikus lépéssel: leállítja egy havi 80 ezer 200 milliméteres szilíciumszeletet megmunkáló üzemét, valamint egy másik termelését havi 30 ezer szelettel fogja vissza. A DRAMeXchange üzletkötési adatai alapján a NAND-árak felére zuhantak vissza idén eddig, az iSuppli a negyedik negyedévben további 20 százalékos szekvenciális gyengülést vár.