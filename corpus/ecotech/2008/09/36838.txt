Megvan az Alcatel-Lucent két új felsõvezetõje

A francia-amerikai Alcatel-Lucent igazgatótanácsa ma kinevezte a vállalat október elején, illetve év végén leköszönõ két felsõvezetõjének utódját. Az új elnök-vezérigazgatóra és az igazgatótanács elnökére komoly kihívás vár: elsõdleges feladatuk a hosszú ideje mélyrepülésben lévõ cég egyenesbe hozása, majd újbóli felemelése lesz.



A kedden meghozott döntés értelmében az Alcatel-Lucent igazgatótanácsának elnöki székébe október elsejétõl Philippe Camus ül majd a leköszönõ Serge Tchuruk helyén. A hatvanéves, francia születésû üzletember korábban az egyik legnagyobb francia médiabirodalom, a Lagardere igazgatótanácsában is helyet kapott, ettõl a pozíciójától az Alcatel-Lucentnél átvett tisztségével sem válik meg.

Az év végén távozó elnök-vezérigazgató, Patricia Russo helyére a Birtish Telecom korábbi elnök-vezérigazgatója, Ben Verwaayen érkezik. A holland származású, ötvenhat éves cégvezetõ elemzõk szerint korábbi munkái kapcsán jó rálátással rendelkezik a telekommunikációs szektorra, beleértve az Alcatel-Lucenttel együtt az egész iparágat sújtó problémákra. A British Telecom Verwaayen vezetése alatt elkerülte a hatóságok által kikényszeríteni próbált feldarabolódást, a cég részvényárfolyama pedig 2004 és 2007 közt megduplázódott.


A két új cégvezetõ nehéz feladat elé néz: az Alcatel és a Lucent a 2006-os összeolvadásakor még azt kommunikálták, hogy a két cég kiegészíti egymást, mert az Alcatel fõleg Európában, a Közel-Keleten, Afrikában és Dél-Amerikában erõs, míg a Lucent az Egyesült Államokban bonyolítja üzleteinek nagyobb részét. Az akkori ígéret szerint a szingeriák kihasználásával a távközlési hálózati berendezések piacának 25 milliárd dolláros szereplõje jött volna létre -- a cég ehhez képest a legutóbbi lezárt évében csak 17,7 milliárd euró bevételt ért el, idén pedig 5 százalékkal kevesebbre számít.

Az Alcatel-Lucent az összeolvadás óta sorozatban hat negyedévben volt veszteséges, a legutóbbi idõszakban 1,1 milliárd eurós negatívumot mutatott a mérleg, a forgalom pedig 5,2 százalékkal 4,1 milliárd euróra olvadt. Befektetõk és elemzõk már régóta sürgették Patricia Lusso leváltását, és a távozásának hírére az Alcatel-Lucent részvények árfolyama július végén emelkedni kezdett, ami arra utal, a tulajdonosok fellélegeztek.