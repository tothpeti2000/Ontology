Az EMEA régióban több mint 9 ezer alkalmazott bánhatja a HP és az EDS egyesülését

Az EMEA régióban több mint kilencezer munkahelyet érint a HP és az EDS összeolvadása, két év alatt ennyi állást szüntet meg a HP. A HP tegnap terjesztette be a zürichi Európai Üzemi Tanácsnak (European Works Councils, EWCs) azt a tervét, amely részletezi, a két cég egyesülése és a  HP szeptember 15-én bejelentett globális szerkezeti átalakítási programnak milyen befolyása lehet az egyes régiókra.



A HP tavasszal jelentette be, hogy közel 14 milliárd dollárért megvásárolja a világ második legnagyobb informatikai szolgáltatóját, az EDS-t. Két héttel ezelõtti tájékoztatása alapján az integráció mintegy 25 ezer dolgozó elbocsátásával jár. A HP-nak világszerte 178 ezer, az EDS-nek 142 ezer alkalmazottja van, vagyis a leépítés után a létszám 7,5 százalékkal lesz kevesebb. A lépéstõl a HP éves szinten 1,8 milliárd dolláros megtakarítást vár.


 Magyarországon október 25-én veszi kezdetét a tárgyalások sorozata. A munkaerõ&#8211;leépítést érintõ tervek országonként a helyi törvényi szabályozásoknak megfelelõen változnak, a döntéseket a üzemi tanácsokkal és szakszervezetekkel való tárgyalások elõzik meg. A hazai leányvállalatok helyzete azért érdekes, mert az EDS létszámát tekintve mintegy háromszor nagyobb a HP-nál.

Mark Hurd, a HP elnök-vezérigazgatója két hete, az EDS integrációjával kapcsolatos tervek bejelentése alkalmával világossá tette, elkötelezett az EDS sikeres integrációja mellett. A vállalatvezetõ hangsúlyozta, a növekedésre való képesség nagyban múlik a hatékonyságon, és ennek növelésére további módszerek is vannak, további szingergiákat lehet kihasználni. Hurd nem mondta ki, de sejteni engedte, hogy további leépítések is várhatók.