Takáts Kristóf áll a HP személyi számítógépes üzletágának élére

Takáts Kristóf váltja Molnár Imrét a HP személyi számítógépes üzletágának élén. A divíziót korábban vezetõ Molnár Imre még áprilisban döntött úgy, hogy elhagyja a HP-t, ahol 2001 óta dolgozott.



A PC-üzletág élén Takáts egyik elsõ feladata lesz a fogyasztói piacra szánt Pavilion noteszgépek hazai bevezetése -- a kimondottan otthoni felhasználóknak tervezett termékek a nyár végén kerülnek a magyar üzletekbe. "A HP Személyi Számítógép üzletágának növekedésében sokat várok az új, elsõsorban a lakosság igényeire fejlesztett notebookoktól, mert hiszem, hogy ár-érték arányt tekintve nagyon vonzó ajánlatként fog megjelenni az új termékünk a piacon" -- mondja az új vezetõ, aki a partnerkapcsolatok szorosabbra húzását és a partnerhálózat bõvítését említette legfontosabb törekvései között.

[+] Kipróbáltuk a HP csúcskategóriás otthoni notebookját  



Takáts Kristóf


 2007-ben a HP az üzleti noteszek szegmensében a legnagyobb szállító volt, azonban összességében a gyártók rangsorában mégis csak a negyedik helyen végzett, mivel a fogyasztói szegmensben nem tudta felvenni a versenyt a többiekkel. Mindezek ellenére a cég több mint 50 százalékkal több noteszt értékesített tavaly mint tavalyelõtt, és így meg tudta közelíteni a képzeletbeli dobogó harmadik helyén álló ASUS-t.


 Takáts közel 10 éve foglalkozik HP termékekkel. Mielõtt az amerkai óriáscéghez került volna, a CHS Magyarország kötelékében HP hardver szerverek, asztali és hordozható PC-k értékesítésével foglalkozott, majd 2003 tavaszától a HP csapatában folytatta pályafutását. A szakember két éve vezeti a PC-k értékesítéséért és marketingjéért felelõs csapatot.