A vártnál kevésbé gyengén teljesített a Yahoo!, idõt nyert a vezetõség

[Bloomberg/HWSW] A Yahoo! a várakozásoknál kevésbé gyengén teljesített az elsõ negyedévben, ezért a tõzsdén kívüli kereskedésben egyértelmûen emelkedésnek indultak a cég papírjai, hiába mérsékelte éves elõrejelzését is a vállalat. A negyedéves jelentést megelõzõen a vállalat kiegyezett a renegát Carl Icahnnal is, aki így felhagyott az igazgatótanács leváltásáról szõtt terveirõl.



A Yahoo! profitja 18,3 százalékkal 131 millió dollárra esett vissza, miután jelentõsen megnövelte kutatás-fejlesztési kiadásait. A nettó árbevétel 8,2 százalékkal 1,35 milliárd dollárra emelkedett, míg a partneri díjak kifizetése nélküli bruttó 5,9 százalékkal 1,8 milliárdra . A Bloombergnek nyilatkozó Paul Mekkes, az LR Burtschy & Co. kutatási igazgatója úgy fogalmazott, a cég kissé jobban teljesített, mint ahogyan a pesszimista várakozásokkal bírók számították. A cég frissítette éves forgalmi elõrejelzését, melyet most 7,35 és 7,8 milliárd dollár közé vár, szemben a korábbi 7,2-8 milliárdos intervallummal. Ez valamivel több mint 8 százalékos növekedést jelentene a tavalyihoz képest, miközben a Google 30 százalék felett bõvül.

"Továbbra is sínen vagyunk, hogy növeljük nyereségességünket 2009-ben és 2010-ben" -- mondta a cég vezére és társalapítója, Jerry Yang a konferenciahíváson. "Úgy véljük, mostani befektetéseink megtérülnek majd" -- tette hozzá. A Yahoo! 2010-re 8,8 milliárdra növeli nettó árbevételét, szemben a tavalyi 5,11 milliárddal, vállalta a cég vezetõsége Yanggal az élen még a Microsoft által kínált összeg elutasításakor. Elemzõk szerint a Yahoo! megszenvedi az Egyesült Államok gazdasági nehézségeit, ugyanis a nagyobb hirdetõk által használt grafikus banner piacot érinti a legérzékenyebben az online hirdetési piacon. A Magna Global a bannerek piacának korábbi 17 százalékos növekedési elõrejelzését 12 százalékra moderálta. 


A Yahoo! vezetõségének úgy tûnik, sikerült egyúttal idõt is nyernie az évek óta be nem váltott ígéretekkel és a Microsoft elutasításával felborzolt részvényesek elõl. Az augusztus elsejére esedékes részvényesi közgyûlésre nagy erõkkel készülõ befektetõt, Carl Icahnt ugyanis sikerült három igazgatótanácsi üléssel elhallgattatniuk, legalábbis egy idõre. Cserébe Icahn nem kezdeményezi az igazgatók leváltását, hogy így kényszerítse ismét a Microsofttal egy tárgyalóasztalhoz a céget. A Yahoo! és a Google hirdetési megállapodását, melynek értelmében a Yahoo! keresõjén és más oldalain a Google által szolgáltatott hirdetések jelenhetnek meg, továbbra is vizsgálják a versenyhatóságok.