Csökkenõ nyereséget vár idén, és 2009-re halasztja a Nüviphone premierjét a Garmin

[Wall Street Journal/HWSW] A gyártó nem tudott idõben dûlõre jutni a mobilszolgáltatókkal, ezért elmarad a Garmin elsõ mobiltelefonjának idei premierje -- a készüléket elõször idén februárban mutatta be a vállalat a nagyközönségnek, a Nüviphone tervezett megjelenési idejét akkor még a második félévre prognosztizálták, a telefon azonban legkorábban 2009 elsõ félévében kerülhet forgalomba. Az amerikai gyártó egyúttal most kiadott második negyedéves pénzügyi beszámolójában csökkentette az idei évre vonatkozó profitelõrejelzését.



A februárban bemutatott Garmin mobiltelefon a vállalat népszerû Nüvi navigációs termékeirõl kapta a nevét. A 3,5 hüvelykes érintõkijelzõs telefonban természetesen helyet kapott egy GPS-vevõ és a hozzá tartozó szoftver, emellett webböngészõ és a szokásos személyes információkezelõ (naptár, címlista, stb.) alkalmazások sem hiányozhatnak belõle, de zenelejátszásra, filmnézésre is alkalmas lesz a Nüviphone, amivel akár fotókat is készíthet a tulajdonos. A képekhez a készítésük koordinátáit automatikusan eltárolja a telefon.



A Nüviphone mindent tud majd, amit a Garmin autós navigációs eszközeitõl megszokhattak a vásárlók, emellett olyan szolgáltatásokkal egészítik ki, amelyek a mobil adatátvitel lehetõségén alapulnak. A webböngészõ mellett ezek egyike lesz a Google Local Search, amelynek találatai az adott pozíciótól függõen változnak. Az adatokat Wi-Fi vagy HSDPA hálózaton töltheti le a tulajdonos.


A Garmin idei eredményeire így nincs kihatással az új termékkör, a vállalat most kiadott második negyedéves pénzügyi jelentésében azonban ettõl függetlenül lassuló növekedésrõl számolt be, éves szinten pedig a korábban elõrejelzetthez képest csökkenõ nyereséget vár. A cég nettó nyeresége a második negyedévben 19 százalékkal múlta felül az egy évvel korábbit, így összesen 256 millió dollár profit folyt be a kasszába az áprilistól júliusig tartó idõszakban, ez ugyanakkor lassuló növekedés, az elsõ negyedévben még 35 százalékos bõvülésrõl számolt be a gyártó.

A Garmin ezzel együtt a kedvezõtlen gazdasági helyzetre hivatkozva az árfolyamhatást nem számítva a korábban prognosztizált 4,5 milliárdról 3,8 milliárd dollárra csökkentette az idei várható árbevételét. A lassuló gazdaság a jelek szerint a Garmin vetélytársait is kedvezõtlenül érinti: a holland TomTom a múlt héten tette közzé második negyedéves eredményeit -- a cég akkor éves szinten 24 százalékos nettó árbevétel-csökkenésrõl számolt be.