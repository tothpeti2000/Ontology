A tévék után a számítógépeknél is a 16:9 formátumú monitorok kora jön

A DisplaySearch piacelemzõ cég szerint 2012-re a noteszgépekben és az asztali monitorokban egyaránt a 16:9 képarányú megjelenítõk terjednek el, leváltva a most domináns 16:10-es képernyõket, és végleg nyugdíjba küldve a hagyományos 4:3-as paneleket.



A 16:9-es képarányú noteszek és monitorok megjelenését a fogyasztói igények elõretörése okozza, például a nagyfelbontású és egyéb videóké, amelyeket a tévéken már régóta ebben a formátumban lehet nézni. A DisplaySearch szerint a gyártókat sem kell majd sokat noszogatni az átálláshoz, ugyanis a 16:9 méretarányú panelek gazdaságosabban termelhetõk a jelenlegi gyártósorokon, mint a 16:10-es megjelenítõk. Utóbbiakat egyébként is kizárólag notebookok és monitorok gyártásához használják, minden más területen a 16:9 méretarány a szabvány. 

A 16:9 kijelzõk átveszik az uralmatForrás: DisplaySearch

Egy most nyilvánosságra hozott prognózis szerint 2008-ban a 16:9-es asztali monitorok már közel 10 százalékos részesedést szereznek, jövõre pedig a leszállított megjelenítõk közel harmada lesz ilyen képarányú, de már a notebookok több mint negyedét is ilyen panellel szerelik majd. Az elõrejelzés nem sok jót ígér a hagyományos, 4:3-as képernyõkhöz ragaszkodó felhasználók számára: 2009-ben már csak elvétve lehet majd 4:3 kijelzõs notebookot venni, és az asztali monitoroknak is csak 20 százaléka lesz ilyen méretarányú. 2011-re a 4:3 megjelenítõs notebookok gyakorlatilag örökre eltûnnek a piacról, asztali monitort azonban még 2012-ben is lehet majd kapni, bár 100 modellbõl mindössze 4-5 ilyen lesz majd a DisplaySearch szerint.


 A vásárlók helyzete tehát ha átmeneti idõre is, de némileg bonyolódik, ugyanis pár éven keresztül egymás mellett fut a három különféle kijelzõ-formátum. Emiatt a notebook- és monitorgyártók választéka ugyan egyedülállóan széles lehet, de ez egyben nehezíti is a választást, amelyet tovább bonyolíthatnak a régebbi típusú grafikus vezérlõk, amelyek nem mindegyike támogatja a 16:9 formátumú "egzotikus" felbontásokat.