Az SAP bezárja a TomorrowNow-t

Nem csinált jó vásárt a TomorrowNow bekebelezésével az SAP. A német szoftvergyártó közölte, október 31-én bezárja a 2005-ben megszerzett, Oracle termékek támogatására szakosodott leányvállalatát, addig segítséget nyújt a meglevõ 225 ügyfélnek abban, hogy az Oracle vagy más cég támogatási szolgáltatására álljon át.



Az SAP 2005 elején vásárolta meg a PeopleSoft és J.D. Edwards termékek támogatására szakosodott amerikai TomorrowNow vállalatot -- nem sokkal azután, hogy az Oracle megette a J.D. Edwardsszal kiegészült PeopleSoftot. A TomorrowNow ezt követõen 2007 tavaszán került a lapok címoldalára, ugyanis az Oracle beperelte az SAP-t azt állítva, hogy terméktámogatási weboldaláról illegális letöltések történtek, és a nyomok a TomorrowNow-hoz vezettek.


 A San Franciscó-i kerületi bíróságra beadott keresetben az Oracle azt állítja, az SAP jogtalanul fért hozzá az információkhoz, amelyek birtokában akár maga is nyújthat támogatást bizonyos Oracle szoftverekhez, illetve el tudja csábítani az Oracle ügyfeleit. A cég kártérítés megítélése mellett azt kéri a bíróságtól, tiltsa el az SAP-t a megszerzett információk hasznosításától. Késõbb egy keresetkiegészítésben az Oracle szabadalombitorlással és szerzõdésszegéssel is megvádolta az SAP-t az eset kapcsán.

Az SAP tavaly júliusban hivatalosan is elismerte, hogy a leányvállalata "néhány helytelen letöltést" hajtott végre az Oracle védett weboldalairól. A német szoftveróriás ugyanakkor sietett leszögezni, hogy a letöltésekkel megszerzett anyagok nem kerültek hozzá, azok mindvégig megmaradtak érdekeltségének rendszerében. 2007 novemberében a TomorrowNow elnök-vezérigazgatója, Andrew Nelson személyes okokra hivatkozva lemondott pozíciójáról, és hasonlóképp tett több más felsõvezetõ is. Akkoriban az SAP is elismerte, felmerült a leányvállalat eladása.

A tegnapi bejelentéssel pont került a TomorrowNow történetének végére: az SAP október végén megszünteti a cég által nyújtott támogatási szolgáltatásokat, ez azonban nem jelenti azt, hogy a per is véget érne. Jelen állás szerint a tárgyalások 2010 elején kezdõdnek meg, és eddig sem az SAP, sem pedig az Oracle nem tett lépéseket annak érdekében, hogy bíróságon kívül rendezzék az ügyet. Bárhogy is legyen, az SAP-nak biztos fájni fog a dolog, hiszen végsõ soron beismerte az illegális letöltéseket, így már csak az a kérdés, hogy bíróságon kívül próbál-e megegyezni az Oracle-lel, vagy rábízza magát az igazságszolgáltatásra.