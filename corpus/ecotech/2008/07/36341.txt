Frissítve: Kiszáll a PC-monitorokból a Philips

Kiszáll a monitorüzletbõl a holland Philips Electronics. A vállalat a kínai TPV Technology részére értékesítette a tevékenységet, mely a világ legnagyobb monitorgyártója. A megállapodás értelmében TPV jogdíj ellenében használhatja a Philips márkanevet továbbra is. A lépés illeszkedik a Philips profiltisztítási stratégiájába.



A Philips egyelõre nem pubklikus összegért értékesítette IT Displays egységét, mely a PC-monitorokkal foglalkozott eddig, és tavaly mintegy 600 milliós árbevételt mutatott fel. (Cikkünk korábban tévesen állította, hogy a tranzakció értéke 600 millió euró lett volna. A tévedését elnézést kérünk.) Közleményében a vállalat úgy kommentálta a döntést, hogy a lépés a televíziós üzletág nyereségességének javítását szolgálja, melynek részét képezte az IT Displays. A tevékenységét legnagyobb részt Kínában folytató TPV teljes egészében átveszi az IT Displays mûködtetését, amennyiben a hatóságok is rábólintanak az ügyletre, beleértve a marketinget is, és továbbra is használhatja a Philips márkanevet jogdíjak ellenében, mely a bevétellel arányos.

A TPV a világ legnagyobb monitorgyártója, tavaly mintegy 43 millió PC-monitort, mellette pedig 3,5 millió LCD-televíziót szállított le, árbevétele pedig megközelítette a 8,5 milliárd dollárt. A területet jellemzõ alacsony nyereségességet jól jelzi a vállalat 2,2 százalékos nettó eredményhányada. A TPV a globális szállításokból mintegy 24 százalékos részesedést szerzett tavaly, toronymagasan a 15 százalékos Samsung Electronics és a 13,6 százalékos Innolux elõtt. A következõ években átlagosan 5-6 százalékkal bõvülõ piac idén várhatóan 194 millió darabot tesz ki, melybõl közel 95 százalékkal az LCD-monitorok részesednek.


A Philips és a TPV már korábban is kapcsolatban álltak egymással, ugyanis 2005-ben már a Philips monitor és lapostévé üzletének egy részét átvette a hongkongi székhelyû cég. A TPV kínai létesítményei mellett Brazíliában és Lengyelországban is rendelkezik gyártási kapacitással, utóbbi helyen LCD-televíziókat összeszerelõ üzemet létesített. A TPV szerzõdéses bérgyártó, vagyis az olyan ismert, ám saját gyártási kapacitásokkal nem rendelkezõ cégek számára szállít be, mint amilyen a HP, a Dell, a Lenovo, a Fujtisu-Siemens.

A Philips évek óta megkezdte tisztogatási akcióját, melynek részeként 2006-ban megszabadult félvezetõgyártásától, mintegy 8 milliárd euró értékben, mivel a részleg rendkívül ingadozó, nehezen kiszámítható teljesítményt nyújtott az évek során. A vállalat figyelme ezt követõen a kijelzõk piacára fordult, melyet szintén komoly nyereségességi problémák sújtanak. A televíziós tevékenység kiértékelését követõen a Philips kiszállt a plazmatévék forgalmazásából. A vállalat ezt követõen tavaly kiszállt az LG Electronics-szal közös LCD-panelgyártó vegyesvállalatból, az LG.Philipsbõl, mely LG Displayre változtatta nevét. Az eladások során a Philips mintegy 10 milliárd euróval javította eddig készpénzpozícióját, melyet a fogyasztó elektronikai, világítástechnikai és egészségügyi termékekkel kapcsolatos üzletágak erõsítésére fordíthat.