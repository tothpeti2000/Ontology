Kérdésessé vált a Fujitsu Siemens jövõje

Az informatikai tevékenységét folyamatosan leépítõ Siemens tárgyalásokat kezdett a Fujitsuval a számítógépgyártó vegyesvállalatuk jövõjérõl -- állítja bennfenntesekre hivatkozva a Süddeutsche Zeitung. A nem kulcsfontosságú tevékenységeitõl megszabaduló német ipari óriás a vegyesvállalat alacsony jövedelmezõsége miatt szállna ki a tõkeigényes Fujitsu Siemensbõl.



Nem hoz elég pénzt

A Fujitsu és a Siemens 1999-ben egyesítette PC-gyártó tevékenységét egy vegyesvállalatban, a szerzõdés 2009-ig szól, és öt évre automatikusan meghosszabbodik, hacsak valamelyik fél pár hónapon belül nem jelzi szerzõdébontási szándékát. Amenniyben a Siemens most nem lép, további öt éven át kell finanszíroznia egy olyan vegyesvállalat mûködését, ami alig-alig hoz hasznot. A Fujitsunak elõvásárlási joga van a Siemens üzletrészére, kérdés, a japánok vállalják-e egyedül a küzdelmet a piacon.

A március 31-én véget ért 2007-es pénzügyi évben a Fujitsu Siemens 6,6 milliárd eurós bevétel mellett 105 millió eurós profitot ért el. A forgalom éves szinten 5 százalékkal csökkent, a nyereség viszont 15 százalékkal nõtt. Bern Bischoff elnök-vezérigazgató szerint a vártnál kedvezõtlenebb piaci körülmények miatt az 5 százalékos éves bevételnövekedési terv és az 100-200 millió eurós adózás elõtti nyereség 2008-ban "nagyon nehezen" lesz elérhetõ.


 Bischoff szerint a cégnek nagyon nehéz második negyedéve volt, ahogy a PC-k és notebookok ára folyamatosan csökken, a dollár egyre gyengül, miközben a költségek magasak -- a Fujitsu Siemens az egyetlen számítógépgyártó a világon, amely a rendkívül magas munkabéreirõl ismert Németországban folytat gyártótevékenységet. A vállalat világszerte mintegy 10500 alkalmazottat foglalkoztat, amelyek több mint fele a németországi Augsburgban, Münchenben és Sömmerdában dolgozik.

Exodus

Amint arról lapunk is beszámolt, a Siemens július elején nagyszabású leépítést jelentett be, az ipari konglomerátum több mint 16 ezer állást szüntet meg a hatékonyság növelése érdekében. Európa legnagyobb iparvállalata folyamatos stratégiai átalakuláson megy keresztül, a nem eléggé nyereséges tevékenységeit vagy átalakította, vagy megszabadult tõlük. Ennek estett áldozatul a vállalat történelmi gyökere is, a telekommunikációs részleg, melyet a Nokiával közös vegyesvállalatba szervezett ki tavaly a Siemens.

A konglomerátum fokozatosan visszavonult az informatikai és telekommunikációs iparágakból, ahogyan a rendkívül éles versenyben nehezen állta meg helyét ezeken a területeken. A Siemens a 90-es évek vége elõtt leválasztotta a félvezetõgyártást -- ebbõl jött létre az Infineon--, 1999-ben egyesítette számítógépes részlegét a japán Fujitsuval, 2005-ben pedig a BenQ vásárolta meg tõle a veszteségeket halmozó mobiltelefonos részleget -- a tajvani cég azóta majdnem bele is roppant ebbe a mûveletbe. Az új Siemens elsõsorban az egészségügyi szektornak célzott szolgáltatásokba, energetikába, valamint ipari szolgáltatásokba fektet.

Bennfenntesek szerint amennyiben a Siemens nem talál vevõt a saját üzletrészére a Fujitsu Siemensben, könnyen lehet, hogy a cég nem éri meg tizedik születésnapját.