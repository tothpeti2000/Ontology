Piacot vásárol magának Oroszországban a Google

Bevásárolja magát az orosz piacra a Google. A vezetõ keresõ a Begun célzott hirdetési rendszerre teszi rá a kezét, hogy a gyorsan növekvõ nagy orosz online reklámpiacból minél nagyobb szeletet hasítson ki. A Google ezt megelõzõen, múlt héten várakozások alatti eredményekrõl számolt be, amire idegesen reagált a tõzsde.



A Google mintegy 140 millió dollárért vásárolja meg tulajdonosaitól a Begunt, mely Oroszország vezetõ célzott hirdetési rendszere, mely weblapokon jelenít meg hirdetéseket dinamikusan azok tartalmához igazítva. A cél nyilvánvalóan a dinamikusan növekvõ orosz piacra történõ behatolás felgyorsítása. A jelenlegi többségi tulajdonos Rambler szerint évente átlagosan 50 százalékkal bõvül az orosz online hirdetési piac, és 2010-re eléri az 1 milliárd dollárt. Az orosz vállalat közleménye szerint a szinergiák a Google technológiájában és a Begun kapcsolatrendszerének kombinálásában rejlenek.


A Moscow Timesnak nyilatkozó Konstantin Belov, az UralSib elemzõje szerint a Google jó üzletet csinált, ugyanis egycsapásra komoly jelenléttel bír majd az orosz nyelvû oldalakon is, és súlyos veszélyt jelent majd az olyan szereplõkre, mint a Yandex, mely az orosz keresõpiac vezetõje -- a Google a keresések mindössze negyedét kapja. Below szerint az orosz gazdaság és az internet penetráció bõvülésével az online hirdetési piac nagy potenciállal bír, és a növekedés a következõ öt év során lesz igazán hatalmas. A tranzakciót várhatóan szeptemberben zárják le az érintett felek.

A Google múlt héten csalódást okozott a tõzsdének, miután második negyedéves nyeresége alig 2 százalékkal elmaradt az elemzõi várakozásoktól, és a befektetõk idegesen reagáltak Eric Schmidt elnök-vezérigazgató azon megjegyzésére is, hogy vállalata most elõször gazdasági kihívásokkal néz szembe. A jelentés közzétételét követõen közel 12 százalékkal zuhantak meg a papírok, és azóta se igazán tértek magukhoz. A tõzsde reagálása annak fényében eltúlzottnak tûnik, hogy a Google pénzügyi teljesítményét olyan tényezõk rontották le, mint drasztikus megemelkedett K+F költségek, a Viacommal történõ hadakozás jogi kiadásai, vagy a felvásárlások következtében visszaesett kamatjövedelmek. A vállalat forgalma 38,6 százalékkal 5,37 milliárd dollárra növekedett, adózott nyeresége pedig ezzel közel párhuzamosan 1,25 milliárd dollárra.