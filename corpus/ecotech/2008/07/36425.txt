Tovább folytatódik a Motorola szabadesése -- vajon túléli-e?

A mobilpiac ötödik helyére esett vissza a Motorola, írja iparági forrásokra hivatkozva a Digitimes. A tajvani lap által kiszivárogtatott számok alapján a Motorola szállításai az LG Electronics és Sony Ericsson mögé szorultak az év második negyedévében -- az amerikai cég nem is olyan rég még a piacvezetõ Nokia megszorongatásáról álmodott.



Van még lejjebb 

A piackutatási adatok alapján a Motorola mindössze 22 millió mobilkészüléket szállított le az év második három hónapja során, amivel mindössze a piac 7,3 százalékát szerezte meg -- egy évvel korábban még 36 millió készüléket értékesített a vállalat, igaz, már az sem volt elég ahhoz, hogy maga mögött tartsa a Samsung Electronicsot. Másfél évvel ezelõtt, 2006 negyedik negyedévében a Motorola a mobilpiac 22,3 százalékát zsákolta be, leginkább az akkor még arató RAZR készülékeinek köszönhetõen.

A kiszivárogtatott adatok alapján míg a Motorola egyre mélyebbre ássa magát, addig az elmúlt negyedévekben gödörbe került Sony Ericsson szerencséje talán megfordulni látszik. A japán-svéd duó 24 millió készüléket szállított le, 7,6 százalékkal többet mint az elsõ negyedévben, részesedése pedig 0,2 százalékponttal 8 százalékra emelkedett, ez azonban még így is elmarad a korábbi sikerszériában elért 9 százalékos szinttõl. Így a vállalat ismét jó formában lévõ LG mögé szorult, nem tudta átvenni a harmadik pozíciót.

Ez a negyedév egyértelmûen az LG sikerét hozta a jelek szerint, a cég szállításai ugyanis 15 százalékkal ugrottak meg, meghaladták a 28 milliót, amivel részesedése egyetlen negyedév alatt 8,6-ról 9,3 százalékra emelkedett a nagyjából 300 millió darabos piacon. A Samsung 48 millió, a Nokia pedig 120 millió mobilt forgalmazott, így részesedésük rendre 16 és 40 százalék körül alakult -- nagyjából ott tart most a Samsung, ahol a Motorola volt két évvel ezelõtt. 

Tehetetlenség

A Motorola tehát továbbra sem tudott irányt változtatni, és az egyetlen gyártó volt a legnagyobb öt közül, melynek szállításai visszaestek a második negyedévre. A Motorolát a stílusteremtõ pengevékony RAZR modellek emelték a magasba, majd azok népszerûségének, és árának csökkenésével párhuzamosan a vállalat üstökösi pályája is zuhanásba kezdett. A cég képtelen volt újabb sikeres termékeket a piacra dobni és megújulni, a versenytársak villámgyorsan reagálták le az új trendet, és elárasztották a piacot vékony telefonokkal. 


A Motorola az elhúzódó és fájdalmas vesszõfutás alatt kénytelen volt elismerni, hogy stratégiai hibákat vétett, többek között túlságosan gyorsan árazta le elsõ RAZR termékeit, közönségessé téve õket, valamint hogy új termékei nem kelendõek, nem versenyképesek a piacon. A cég papírjai a 2006-os októberi csúcsról mára közel 70 százalékot estek vissza, de az elmúlt egy évben is közel mínusz 60 százalékos a teljesítménye, míg a Nokia 14 százalékot gyengült, lényegében a makrogazdasági környezet hatására.

A súlyos, immár dollármilliárdos nagyságrendû veszteségek (tavaly 1,2 milliárd dollárt bukott a vállalat, az elsõ negyedévben pedig 418 milliót) és megállíthatatlannak tûnõ zuhanás hatására a Motorola, mely forgalmának nagyjából felét korábban a mobiltelefonos részleg képezte, leváltotta élérõl Ed Zander elnök-vezérigazgatót, és átalakította a divízió vezetését. A helyzet odáig fajult, hogy többszörösen megerõsített híradások alapján a vállalat el akarta adni a részleget, vevõt azonban nem talált rá, sem szakmai, sem magántõkés oldalról. Az értékesítés kudarcba fulladását követõen az igazgatótanács döntött: le kell választani a mobilrészleget, és önálló vállalattá szervezni, mely tõzsdére vonul majd. Ez persze nem oldja meg önmagában a problémákat, a sikerhez egyszerûen jobb termékek kellenek, és ezt ígéri az új vezér, Greg Brown is.

Iparági vélemények szerint nem csak azzal van probléma, milyen mobilokat dob piacra a vállalat, hanem a hogyannal. A Motorola szerteágazó kínálata semmilyen szempontból nem standardizált, a különféle készülékekhez felhasznált alkatrészek mind-mind más beszállítóktól vannak, ezért a cég képtelen kiaknázni a méretgazdaságossági elõnyöket, vélik megfigyelõk. A helyzet pedig egyre rosszabbodik, ahogy a Motorola egyre kevesebb mobiltelefont ad el, így aztán a kiadásokat is kevesebb terméken lehet teríteni, és a beszállítóktól is egyre kevésbé versenyképes árakat tud csak kiharcolni a cég. További gondot jelent, hogy a vállalatnak nincs egységes saját szoftverplatformja sem, pedig mérnökök tucatjai dolgoznak rajta már évek óta -- állítják bennfentesek.

Van-e még visszaút?

Leválasztásával hatalmas nyomás alá kerül a mobilrészleg, hogy összekapja magát, hiszen önállóan kell helytállnia az éles piaci versenyben. Az eddigi példák nem sok jóval kecsegtetik az alkalmazottakat és befektetõket, a mobiltelefon-ipar ugyanis a legutóbbi két ilyen esetben egyaránt kudarcba torkollt próbálkozást láthatott. Az Alcatel és a Siemens mobilos részlege is gyorsan teret vesztett a szeparációt követõen, aminek hatására az Alcatel kiszállt a kínai TCL-lel közös vállalkozásból, majd a Siemens értékesítette a BenQ számára a Siemens Mobile-t, mely késõbb majdnem magával rántva a mélybe a tajvani vállalatcsoportot.

A súlyosan veszteséges Siemens Mobile csapatának finanszírozását végül elzárta a BenQ, és valaha az iparág élvonalába tartozó csapat felszámolásra került, eltûnve a történelem süllyesztõjében. Egyes elemzõk, mint például a Citigrouphoz tartozó Jim Suva szerint a Motorolának már befellegzett, innen már nem tudja megfordítani a szerencséjét, és végül elbukik -- a Motorolára végzetes veszélyt jelenthet, ha legnagyobb ügyfelei, a mobil operátorok elvesztik benne bizalmukat, és a riválisok termékeinek adják át a helyet a piacon, aminek mutatkoznak jelei.

Az Egyesült Államok legnagyobb mobilszolgáltatója, az AT&T például mindössze egyetlen új Motorola készüléket vett fel kínálatába, a Z9-et. Egy pillantást vetve a hazai helyzetre, elmondható, hogy a Motorolának félévesnél nem régebbi készüléke egyetlen, az U9 kapható, a Pannonnál pedig az sem, a T-Mobile kínálatában pedig a top 5 márkából egyértelmûen a Motorola porfóliója a legkisebb, méghozzá látványosan. A Motorola mobilrészlege elõtt tehát hatalmas kihívás áll, hogy elkerülje a csúfos bukást: egyszerre kell versenyképes, ütõs termékekkel elõrukkolnia, miközben átalakul a szervezeti felépítése és kíméletlen költségcsökkentési programokat kell végrehajtania -- a jutalom az életben maradás.