Ha esik ha fúj, az EMC növekedik

Közzétette második negyedéves eredményeit az EMC. A tárolóeszközök és adattárolási szoftverek legnagyobb gyártója még sosem zárt ennyire jó második negyedévet, a bevétel az összes termékszegmensben kétszámjegyû százalékkal nõtt.



Az EMC második negyedéves forgalma egy év alatt 18 százalékkal 3,67 milliárd dollárra emelkedett, az általánosan elfogadott könyvelési alapelvek szerint számított nettó nyereség 13 százalékkal 377,5 millió dollárra nõtt. Az egyszeri tételek nélükli eredmény részvényenként 24 cent volt, ami 7 centtel múlta felül az elemzõi várakozásokat. A váratlanul erõs eredmények nyomán az EMC papírjai a tõzsdén kívüli kereskedés során több mint 13 százalékot erõsödtek.

Joe Tucci elnök-vezérigazgató az eredmények kapcsán elmondta, a gazdasági nehézségek ellenére az informatikai infrastruktúra és virtualizációs megoldások iránt továbbra is élénk a kereslet -- ezt bizonyítja az a tény is, hogy az EMC sorozatban húsz negyedéve ér el kétszámjegyû százalékos bevételnövekedést. A jelenlegi negyedévben ez fõképp az Egyesült Államokon kívüli piacoknak köszönhetõ, az USA-ban épp 10 százalékkal emelkedett az EMC bevétele, azonban a cég forgalmának már 48 százaléka külföldrõl származik. Az EMEA-régióban és Ázsiában 27 százalékkal nõtt az EMC bevétele, Dél-Amerikában pedig 24 százalékkal.


 Az EMC adattárolási megoldásokból 2,87 milliárd dollár bevételhez jutott a negyedév során. A csúcskategóriás Symmetrix tárolók forgalma 10 százalékkal nõtt, a középkategóriás Celerra modelleké azonban 50 százalékkal ugrott meg. A Documentum tartalomkezelési portfólió 18 százalékos növekedés után 204 millió dollárt hozott az EMC konyhájára, az RSA biztonsági divízió pedig 144 milliót tett hozzá az összbevételhez.