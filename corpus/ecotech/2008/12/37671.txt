Haláltusát vív a Midway Games

Az egyik klasszikusnak számító videójáték-fejlesztõ cég, a Midway Games Inc. számára is nehezen átvészelhetõ a válság, kénytelen komoly költségcsökkentést végrehajtani. A tegnapi bejelentésük szerint jelentõs lépéseket tesz a kiadások lefaragásának érdekében, így több fejlesztést szüneteltet, illetve kénytelen megválni minden negyedik alkalmazottjától is.




Kirúgott fejlesztõk, felfüggesztett játékok

A chicagoi székhelyû cég vezetõi december 16-án nagyarányú létszámleépítést jelentettek be, mely körülbelül 180 fejlesztõt érint, illetve ezzel párhuzamosan leállnak a legtöbb nem központi projekt munkálatai is, többnyire azokról a játékokról mondtak le, melyek nem bejáratott nevek, nem biztos sikerek. Az elbocsátások érintik a legtöbb munkaterületet a cégnél, sõt az austini (Texas) telephely teljesen kiürül, de Chicagoban és San Diegoban búcsúztatnak majd kollégákat.


A Mortal Kombat, és számos egyéb árkád játék kapcsán szinte mindenki által ismert fejlesztõcég egyelõre csak azon játékok készítési munkálatait függesztette fel, melyeket a 2010/2011-es szezonra idõzítettek, de még nem jelentettek be nyilvánosan. Matt Booty a Midway elnöke azt nyilatkozta, hogy "a költségcsökkentés életbevágó a cég számára, mindez szükséges a mûködés racionalizálásához és a fõ termékek sikeréhez nélkülözhetetlen források biztosításához". A megszorításokat már idén végrehajthatja a cég.

A válság csak hab a tortán


A Midway e hónap elején már felkérte a Lazard befektetési bankot, hogy javasoljon megoldásokat számára, hisz a cég már nem volt képes megküzdeni az egyre nagyobb hitelspiráljával. A mostani döntés sem ad-hoc jellegû, ennek elõidézõje Sumner Redstone, a chicagoi cég fõ részvényese volt, ugyanis úgy döntött, hogy a birtokában lévõ 87 százalékos részvénycsomagot eladja egy magánbefektetõnek. 


Redstone azért döntött az eladás mellett, mert más hiteleit kellett finanszíroznia, így a részvénycsomagtól 100 ezer dollárért volt kénytelen megválni, úgy, hogy a vevõ átvállalt Redstone 90 millió dolláros, National Amusementstõl kapott hitelébõl 70 milliót.

A játékfejlesztõ cég legnagyobb problémája jó ideje az, hogy képtelen megjelenni igazán ütõs címekkel, sõt az idei szezon is rosszul sikerült, annak ellenére, hogy az NPD Group napokban megjelent felmérései szerint az amerikai játékpiaci eladások felülmúlták novemberben is a várakozásokat. Eközben a Midway részvények árfolyama folyamatosan zuhan, most kedden 19 centes mélypontot értek el, azaz egy év alatt a cég elveszítette értékének 93 százalékát.