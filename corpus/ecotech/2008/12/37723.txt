Több notebook fogy már, mint asztali PC

Történelmi esemény: a harmadik negyedévben a notebookok szállításai már világszinten is felülmúlták az asztali gépekét, legalábbis az iSuppli adatai alapján. A piackutató számait erõsíti, hogy a Mercury Research szerint az idõszakban több mobil processzort adtak el a gyártók, mint asztalit. 



A hordozható gépekbõl közel 40 százalékkal több fogyott mint tavaly ugyanekkor, miközben az asztali PC-k forgalma némileg olvadt, becsli az iSuppli. Ennek következtében 38,6 millió notebookot és 38,5 millió asztali gépet adtak el a gyártók. Ez még hibahatáron belüli eltérés, ha azonban a teljes negyedévben még nem is, a szeptemberi iskolakezdési szezon óta már biztosan több notebook fogy. A Mercury Research szerint a negyedév során az Intel, AMD és VIA által leszállított x86-os chipek nagyobb része már mobil volt.  


Az elmúlt évek trendjei alapján ez a mérföldkõ látható volt, eddig azonban késõbbre várták, legkorábban az idei negyedik negyedévre. Az eltérést a netbookok váratlan sikere magyarázza leginkább, a DisplaySearch szerint negyedév során 5,6 millió fogyott a kicsi és olcsó hordozható gépekbõl. "Ez egy jelentõs esemény a PC-piacon, a notebook korának kezdetét jelzi" -- fogalmazott Matthew Wilkins, az iSuppli vezetõ elemzõje.  "A notebook többé nem csak az üzleti piac eszköze [...], mostantól egy mindenkinek szóló számítógép". Magyarországon a PC-penetráció alacsony volta miatt jóval hamarabb bekövetkezett ez a váltás, már két éve, 2006 harmadik negyedévében.

A globális PC-piac egésze a várakozásokat meghaladó ütemben növekedett az iSuppli szerint. A 79 millió eladott PC 15,4 százalékkal több a tavalyinál, miközben a cég mindössze 12 százalékos bõvülést prognosztizált. Ennek hatására az egész éves növekedési számát 12,5 százalékról 13 százakékra emelte meg, ugyanakkor a harmadik negyedévben még csak lappangó, októberben kitört pénzügyi krízis hatására továbbra is tartja, hogy jövõre mindössze 4,3 százalékkal nõ a világszerte eladott számítógépek száma. 

[+]  iSuppli: drasztikusan lelassul jövõre a PC-piac 

Ami a gyártókat illeti, a HP továbbra is magabiztosan õrizte vezetõ pozícióját (18,8 százalék), sõt, tovább növelte elõnyét a Dellel szemben (13,9 százalék). A két legnagyobb gyártó csak átlag alatt tudott növekedni, ezt fõként az Acer okozta, mely továbbra is fékevesztett tehervonatként robog elõre. A tajvaniak a tavalyihoz képest 78,8 százalékkal több számítógépen adtak túl a harmadik negyedévben, így 12,2 százalékra ugrott a részesedésük. Ezt az ütemet az Acer Aspire One netbookok sikere tette lehetõvé: a DisplaySearch adatai alapján a három hónap alatt 2,15 millió mini notebookot adott el a cég, ezzel pedig a netbookpiac közel 40 százalékát szerezte megelõzte a kategóriát megteremtõ Asusteket. A Dellnek mindössze 160 ezer, a HP-nak 330 ezer netbookon sikerült túladnia ugyanebben az idõszakban.

A Lenovo a negyedik helyen 7,5 százalékra csúszott vissza, miután  még mindig nem tudott lendületet szerezni, a Toshiba pedig erõteljes, közel 25 százalékos növekedéssel 4,6 százalékra tornázta fel magát. A hatodik az Asustek, mely az eladott 1,7 millió Eee PC-nek köszönhetõen átvette a Lenovótól az ötödik laptopmárka pozícióját, a hetedik pedig az Apple, mely részesedést vesztett, valószínûleg azért, mert a vevõk az új notebookok októberi megjelenésére vártak.