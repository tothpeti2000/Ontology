Teljesen beolvad a HP-be az EDS

A HP technológiai szolgáltatásokkal foglalkozó részlegébe olvad be az EDS, amely eddig különálló entitásként mûködött. Ron Rittenmeyer, az EDS elnök-vezérigazgatója az év végén nyugdíjba megy, helyét Joe Eazor jelenlegi alelnök veszi át -- adta hírül pénteken a cég.



A HP idén tavasszal jelentette be az informatikai szolgáltatások piacán az IBM mögött a második legnagyobb EDS bekebelezését. A 13,9 milliárd dollárért megvett EDS eddig különálló cégként üzemelt a HP tulajdonában, most azonban beolvad a vállalati szolgáltatásokkal foglalkozó Technology Solutions Groupba. Az EDS új vezetõje, Joe Eazor ezután nem közvetlenül Mark Hurdnek, a HP elnök-vezérigazgatójának, hanem Ann Livermore-nak, a Technology Solutions üzletág vezetõjének tartozik beszámolással.


 A Palo Altó-i garázsból indult HP az évek során a világ legnagyobb IT-vállalatává vált, megelõzve az IBM-et is, azonban a Nagy Kék forgalmának ma már több mint felét a szolgáltatások teszik ki, amelyek nyereségtartalma lényegesen nagyobb a termékértékesítésnél. Nem beszélve arról, hogy a megerõsödõ konzultációs üzletág segítségével a HP a korábbinál még több szervert, tárolóeszközt, PC-t és nyomtatót értékesíthet -- ez az IBM receptje is.

Mark Hurd a vállalat közleményében úgy fogalmaz, a HP a tervezett határidõk elõtt jár az EDS integrációját tekintve, a folyamat következõ lépése pedig a TSG és az EDS összeolvasztása lesz, ezáltal a vállalat a lehetõ leghamarabb kiaknázhatja az egyesülésbõl származó elõnyöket. A HP és az EDS szolgáltatási tevékenysége jól kiegészíti egymást: a HP inkább a terméktámogatásban erõs, míg az EDS hagyományosan a professzionális szolgáltatások terén, mint amilyen az egyedi alkalmazásfejlesztés és -bevezetés, üzleti folyamatok (pl. CRM, HR, pénzügy) kiszervezése, illetve a komplex rendszerek üzemeltetése.

Az EDS-sel megerõsödött Technology Solutions Group ezzel közel másfélszer akkorára hízik mint az IBM szolgáltatási üzletága, a Global Services. A legutóbbi negyedévben az EDS és a TSG összesen 14,6 milliárd dollár bevételt ért el, és a HP üzemi eredményének több mint felét adta. Az IBM Global Services 9,9 milliárdos forgalommal zárta legutóbbi negyedévét, igaz ez nem tartalmaz hardverárbevételt, míg a TSG-é igen.

Magyarországon az EDS integrációja várhatóan a jövõ év közepére zárul le, mivel hazánkban egy jelentõs szolgáltatóközpont is mûködik, amit be kell olvasztani a HP-ba. A helyzetet nehezíti, hogy míg itthon a HP 500 fõnél többet foglalkoztat, addig az EDS létszáma megközelíti az 1800 fõt -- mondta el egy múlt heti sajtóbeszélgetésen Hegedüs Gábor, a HP Magyarország vezetõje.