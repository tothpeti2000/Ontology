Átszervezi növekedésre képtelen nyomtatási üzletágát a HP

A HP jelentõsen átszervezi nyomtatási és képalkotási üzletágát, az eddigi öt divíziót háromba vonja össze. A cég nyereségének derekát adó, ám növekedési problémákkal küszködõ nyomtatási és képalkotási részleg a jövõben fogyasztói és kisvállalati, nagyvállalati, valamint professzionális megoldásokat fejlesztõ üzletágakból áll majd. Utóbbi például a grafikai és reklámstúdiók, digitális nyomdák és egyéb, a nyomtatást alaptevékenységként végzõ szervezetek számára dolgoz ki új termékeket, szolgáltatásokat.



Az átszervezésre azért volt szükség, mert a HP zászlóshajójának számító divízió az utóbbi idõben egyre kevésbé volt képes növekedni, ahogy a fogyasztók és a vállalatok mind kevesbé vannak ráutalva a nyomtatókra -- leveleiket, dokumentumaikat az interneten küldik, fotóikat album helyett webtárhelyen gyûjtik. Az április végén zárult pénzügyi negyedévben a HP nyomtatási és képalkotási részlege a dollár esése mellett is mindössze 6 százalékkal tudta növelni a forgalmát -- 2004 azonos idõszakában a növekedés még 11 százalékos volt.


Vyomesh "VJ" Joshi, a nyomtatási üzletág igazgatója egy, a dolgozóknak küldött belsõ feljegyzésében azt írta, a változások gyökeresek lesznek, de a jövõbeli növekedés szempontjából elkerülhetetlenek. Az átszervezés célja a hatékonyság növelése és a költségek csökkentése is, de nem jár nagyszabású elbocsátásokkal -- mondta a HP egyik szóvivõje. 

A HP a közelmúltban számos felvásárlást hajtott végre a professzionális nyomtatás területén, így a nagyformátumú és digitális nyomtatásban, mivel a "hagyományos" nyomtatópiac egyszerûen beállt, növekedés már szinte csak a fejlõdõ piacokon érhetõ el. Ugyanakkor nagy potenciált lát a cég a nyomtatáshoz kapcsolódó szolgáltatásokban. "Egy-egy nagyvállalat akár több száz nyomtatóval rendelkezik. Ekkora méretnél már kulcskérdés a gazdaságos és biztonságos üzemeltetés" -- vélekedett a HWSW-nek adott korábbi interjújában Czinege László, az üzletág igazgatója. "A HP [...] a szükséges tanácsadói tapasztalatot is képes az ügyfél rendelkezésére bocsátani, legyen szó költségoptimalizálásról a nyomtatóflotta cseréjénél, vagy a biztonsági felügyelet, a hozzáférési jogok rendszerének kialakításáról."