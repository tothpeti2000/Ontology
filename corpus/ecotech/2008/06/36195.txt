Közel kétharmadával nõtt az XAPT bevétele, a forgalom harmada már export

Közel kétharmadával növelte bevételét 2007-ben az XAPT Hungary, a forgalom harmadát már export adja -- jelentette be Dr. Schvarcz Zoltán, a vállalat ügyvezetõje. 



A 2006-ban elért 1,4 milliárd forinthoz képest 60 százalékkal növekedett az XAPT bevétele tavaly, így meghaladta a 2,25 milliárd forintot A forgalom közel fele már szolgáltatásokból származik, a licenceladásokon belül pedig egyre nagyobb a saját fejlesztésû termékek részaránya -- mondta el Schvarcz, aki szerint az idén legalább 30 százalékkal nõ majd a bevétel, de ennél jóval nagyobb növekedés is elképzelhetõ, amennyiben a vállalat az összes, függõben levõ megállapodását tetõ alá tudja hozni. 2008-ban az export részaránya elérheti az 50 százalékot is.


 A Microsoft Dynamics-alapú vállalatirányítási rendszerekkel foglalkozó vállalat tevékenységében egyre nagyobb szerepet játszik a külföldi tevékenység, amelyet továbbra is hazai szakemberekkel valósítanak meg. 2007-ben az exportbevétel 766 millió forintot tett ki, amelynek 70 százaléka Észak-Amerikából, 20 százaléka pedig Romániából folyt be. Az XAPT világszinten legkeresettebb termékei a munkagépek értékesítésével, bérbeadásával és javításával foglalkozó cégek számára kifejlesztett vertikális iparági megoldás, illetve egy gumiabroncs- és autóalkatrész-kereskedelmi rendszer.

Schvarcz szerint a cég további növekedése sokban függ attól is, hogy megfelelõ ütemben tudja-e bõvíteni dolgozóinak létszámát. A feladat nem könnyû, ugyanis alig-alig találni a piacon megfelelõ informatikai és gazdasági ismeretekkel bíró, nyelveket beszélõ, külföldön is tárgyalóképes  szakembereket. Az XAPT ezért az utóbbi idõben nagy hangsúlyt fektetett a munkatársak házon belüli továbbképézésére, de ahogy egyre több a megrendelés, és a tempó is feszített, erre egyre kevesebb idõ áll rendelkezésre -- mondta az ügyvezetõ.