Itthon is magabiztosan növekedik a HP nagyvállalati üzletága

Erõteljes növekedéssel zárta a pénzügyi éve elsõ felét a HP Magyarország Technológiai Szolgáltatások Üzletága (TSG), amely szervereket, tárolókat, szoftvereket, valamint kapcsolódó szolgáltatásokat értékesít.



Az elsõ félévben dollárban számítva közel 30 százalékos növekedést ért itthon a TSG, ami elsõsorban az államigazgatási és banki megrendeléseknek köszönhetõ. Mohai Gábor kereskedelmi igazgató elmondta, a legnagyobb bõvülést a szoftverek és az üzleti kritikus szerverek terén érte el a HP, mindkét szegmensben két és félszeresére nõttek az eladások egy év alatt. Az IDC adataira hivatkozva Mohai elmondta, az üzleti kritikus szerverek terén az elsõ negyedévben 60 százalék felett volt a HP részesedése a hazai piacon, az ipari szabványos (x86) szegmensben pedig közel 40 százalék. A tárolóeszközök forgalma mintegy 40 százalékkal nõtt, a szolgáltatásokból pedig harmadával több bevétel folyt be, mint egy évvel korábban. 



Vezetõváltás

Tizenegy év után közös megegyezéssel távozik posztjáról Molnár János, a HP Magyarország szerverért és tárolórendszerekért felelõs vezetõje. Utódjának kinevezéséig Birnbauer Péter látja el a munkakörrel kapcsolatos feladatokat, aki korábban az üzleti kritikus szerverek termékfelelõse volt.




Üzleti kritikus szerverek segítségével számos komolyabb infrastruktúra-projektet valósított meg a HP az elsõ félév során, lényegében az összes piacon (államigazgatás, pénzügyi szektor, ipar, kereskedelem, távközlés) voltak nagy megrendelések. A TSG bevételének több mint harmada az államigazgatási szektorból származik -- mondta el Mohai. A banki, pénzügyi szektor adja a forgalom negyedét, az ipar, kereskedelem kicsivel több mint 20 százalékát, a fennmaradó részt pedig a távközlési szektor teszi ki.

 A banki, pénzügyi területen egyre jellemzõbb, hogy az IT nehezen tudja követni a gyorsan változó üzleti környezetet, az új termékeket. Mohai szerint a szektorban fokozott érdeklõdés mutatkozik a Mercury Interactive felvásárlásával megszerzett szoftverportfolió egyes elemeire (pl. projekt menedzsment, portfolió menedzsment), amelyekkel lerövidíthetõ az új termékek piacra vitelének ideje. Részben ennek köszönhetõ, hogy a pénzügyi szektorban az elsõ félév során mintegy 40 százalékkal nõtt a TSG forgalma.


 A telekommunikációs szektor a telített piacok miatt elsõsorban a költségek leszorításában érdekelt, amihez IT-megoldásokat is segítségül hívnak. Az ipari, kereskedelmi szegmens élesen elválasztható két részre -- mondta Mohai. A nagyobb, fõleg nemzetközi hátterû cégek viszonylag sokat költenek új informatikai megoldások bevezetésére, míg a közepes és kisebb, jellemzõen hazai tulajdonban levõ vállalatoknak a kedvezõtlen gazdasági környezet miatt elég nehéz bármit is eladni.

Mohai összességében optimistán nyilatkozott a TSG idei évérõl, szerinte a második félév során is tartható lesz az év elején megszerzett lendület, és  a növekedés üteme. Az eredményt azonban befolyásolhatja, hogy a gazdasági körülmények miatt elhúzódnak az értékesítési ciklusok, így könnyen lehet, hogy néhány projekt már átcsúszik a HP novemberben kezdõdõ 2009-es pénzügyi évére.