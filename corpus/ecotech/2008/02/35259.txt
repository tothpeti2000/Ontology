Nem tudja még a Motorola, mihez kezdjen mobiltelefonjaival

A vártnál is rosszabb, katasztrofális évet zárt a Motorola mobiltelefonos részlege tavaly. A vállalat egy növekvõ piacon harmadával kevesebb mobiltelefont értékesített, részesedése rohamos ütemben olvad. Az elhúzódó nehézségek hatására az amerikaiak a tevékenység leválasztását fontolgatják, a kérdés ugyanakkor, hogy milyen formában tudják ezt megtenni.



A Motorola tavaly 33 százalékkal kevesebb mobiltelefont adott el 2006-hoz képest, az ebbõl származó forgalma pedig nagyjából ugyanilyen mértékben 19 milliárd dollárra olvadt, aminek eredményeként a 2,7 milliárdos üzemi nyereség 1,2 milliárdos hiányba torkollt egy év alatt. A vállalat legnagyobb részlegének nehézségei kapcsán Ed Zandert Greg Brown váltotta az elnök-vezérigazgatói székben, aki kész volt elismerni, hogy a cég termékei nem elég jók, és hogy a tevékenység rendbetétele a vártnál hosszabb idõt vehet igénybe.


A negyedéves gyorsjelentést követõen nagyjából egy héttel a Motorola közölte, hogy vizsgálja mobil üzletágának strukturális és stratégiai átszervezési lehetõségeit, aminek eredményeként akár a részleg leválasztása is lehetõségként merül fel. Az egyik kézenfekvõ opció kétségtelenül a részleg eladása vagy vegyesvállalatba szervezése lenne, iparági és elemzõi vélemények alapján ugyanakkor kétséges, keríthetõ-e rá partner. Egyes vélemények szerint a Motorola nem elég költségorientált, és a RAZR óta nem tudott sikeres terméket felmutatni.

A mobiltelefonos ipar az elmúlt két hasonló esetben kudarcba torkollt próbálkozásnak volt szemtanúja. Az Alcatel és a Siemens mobilos részlege is gyorsan teret vesztett a szeparációt követõen, aminek hatására az Alcatel kiszállt a kínai TCL-lel közös vállalkozásból, majd a Siemens értékesítette a BenQ számára a Siemens Mobile-t, amibe késõbb beletörött az ambiciózus  tajvaniak bicskája, majdnem magával rántva a teljes vállalatcsoportot. A valaha az iparág élvonalába tartozó Siemens Mobile csapata ezzel felszámolásra került, és eltûnt a történelem süllyesztõjében.

A vezetõ mobilgyártók egyike sem fejezte ki érdeklõdését a Motorola mobiltelefonos üzlete iránt, sõt kifejezetten hangsúlyozták, hogy saját erõforrásaikra összpontosítva  organikus módon igyekeznek fejlõdni. A Samsung Electronics, Sony Ericsson és LG Electronics mindegyike elutasítóan nyilatkozott, a toronymagasan piacvezetõ Nokia számára pedig nem tûnik reális opciónak egy riválisának felvásárlása, a túlzott üzleti kockázat mellett ugyanis versenyjogi akadályokba is ütközhetne egy ilyen tranzakció.


[+] A Nokia megmutatta, ki a mobilpiac ura

A dealReporter befektetési magazin értesülései szerint a Motorola igazgatótancsácsa úgy véli, hogy a mobiltelefonos üzletben vannak még tartalékok, lehetne lényegesen jobban is vezetni azt. Ennek érdekében Greg Brown vélhetõen napi szinten részt vesz majd a részleg irányításában a jelenlegi vezetõ mellett. Anonimitás alatt nyilatkozó iparági szereplõk és elemzõk szerint kevésbé valószínû, hogy a Motorola meg akarna szabadulni a mobilgyártástól, ugyanis az képezi a vállalat forgalmának felét -- túl nagy darab ahhoz, hogy csak úgy kivágják magukból. "Ha eladod azt a divíziót, a vállalat egy nagyon nagy részét adod el, és mi marad hátra?" -- tette fel a kérdést egy bennfentes. 