Nem elég jók az EA saját fejlesztésû játékai

A bevétel 17 százalékos növekedése ellenére veszteséges volt a negyedik naptári negyedévben az Electronic Arts. A világ legnagyobb független játékkiadója könyvelési változások miatt került a víz alá, ráadásul két régóta várt program megjelenését is elhalasztotta. Az elnök-vezérigazgató beismerte: nem elég jók a saját fejlesztésû programjaik.



John Riccitiello elnök-vezérigazgató a befektetõk és elemzõk részére rendezett konferenciahíváson elmondta, az EA az ünnepi szezonban több jól fogyó játékot is piacra dobott, azonban ezek közül egy sem volt teljesen saját fejlesztésû, amelyek a legnagyobb nyereséget termelik. A videojáték-piac számára kritikus fontosságú ünnepi szezonban az EA által kiadott legsikeresebb címek mind olyanok voltak, amelyeket nem az EA fejlesztett, például a Half Life 2 Orange Box, a Crysis, vagy az MTV-vel közös  Rock Band. Az EA saját fejlesztésû temékei közül a Need for Speed Pro Street (5,5 millió példány), a FIFA 08 (4,5 millió példány), valamint a Simpsons Game (4 millió példány) volt különösen sikeres. 

A FIFA 08-ból már 7,4 milliót adtak el

Riccitiello tavaly áprilisban vette át az EA irányítását és elsõ számú célul tûzte ki a játékok minõségének javítását. Ezen azonban továbbra is dolgoznia kell a cégnek, ugyanis a saját fejlesztésû szoftverei közül egy sem érte el a 90 százalékos értékelést a több teszt eredményeit átlagoló Metacritic oldal szerint. Épp a minõségi problémák miatt határozott úgy az EA, hogy elhalasztja a Battlefield: Bad Company és a Mercenaries 2 megjelenését, amelyeket eredetleg a március 31-én záródó pénzügyi évre ígértek. A két cím legkorábban áprilisban érkezhet, mivel még szükség van a csiszolgatásukra. 


A negyedik naptári negyedévben, amely az EA pénzügyi évében a harmadik, a vállalat 1,503 milliárd dollár forgalmat ért el, szemben az egy évvel korábbi 1,281 milliárd dollárral. A negyedéves bruttó profit 11 százalékkal 721 millió dollárra csökkent, a nettó veszteség pedig 33 millió dollárt tett ki, szemben az egy évvel korábban elért 160 milliós profittal. A pénzügyi év kezdetétõl az EA másképp könyveli el az online játékok elõfizetési díjait, ha ezen a gyakorlaton nem változtattak volna, 290 milliós nyereséget értek volna el.

A jelenleg is tartó, március 31-én záruló pénzügyi negyedévre az EA 925 millió és 1,05 milliárd dolláros bevétel mellett tetemes, részvényenként 1,48-1,67 dolláros veszteségre számít, részben a Bad Company és a Mercenaries 2 elhalasztása miatt. Az áprilisban kezdõdõ pénzügyi évre viszont már magabiztosan tekintenek az EA vezetõi, Riccitiello szerint számos nagy durranás várható, az elhalasztott címek mellett a Deadspace címû horrorjáték, valamint a karácsony elõtt érkezõ Spore, amelyet a Sim-sorozat atyja, Will Wright neve fémjelez.