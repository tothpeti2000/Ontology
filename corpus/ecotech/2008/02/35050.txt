Google: a Microsoft ismét monopóliumot akar építeni

[HWSW/Wall Street Journal] Nem hagyja szó nélkül a Google a Microsoft Yahoora tett 44,6 milliárd dollár értékû felvásárlási ajánlatát. A világ vezetõ keresõje minden jel szerint igyekszik megtorpedózni az ügylet létrejöttét, aminek érdekében a médiát, lobbierejét és üzleti lehetõségeit is beveti. Miközben elemzõk azt értékelik, hogy egy egyesült Microsoft-Yahoo vajon eredményesen tudná-e felvenni a harcot, addig a Google szerint a Microsoft az internet nyíltságát fenyegeti, és monopóliumra tör.



Aknamunka

"A Microsoft ellenséges ajánlata [...]többrõl szól, mint egy egyszerû pénzügyi tranzakció, minthogy egy vállalat megvesz egy másikat. Ez az internet alapelveinek megóvásával kapcsolatos: nyitottság és innováció" -- írja a Google hivatalos blogján a vállalat vezetõ jogásza és alelnöke, David Drummond, aki szerint a Microsoft múltja a versenyellenességrõl, monopóliumának kiterjesztésérõl szól. "Megpróbálhatja a Microsoft ugyanazt a helytelen és illegális befolyást gyakorolni az internet felett, melyet a PC-vel tett?" -- teszi fel a retorikai kérdést Drummond, figyelmeztetve, hogy a két vállalat együtt uralná az e-mailezés és azonnali üzenetküldés piacait.  

A Microsoft-Yahoo! fúziója által jelentett veszély mértékét jól jelzi, hogy a Google nem csak a nyilvánosság elõtt igyekszik keresztbe tenni az ügyletnek. Eric Schmidt, a Google elnök-vezérigazgatója a Microsoft bejelentését követõen felhívta telefonon kollégáját a Yahoonál, Jerry Yangot, felajánlva segítségét, hogy riválisa független maradhasson, írja meg nem nevezett belsõs forrásokra hivatkozva a Wall Street Journal (WSJ). A pénzügyi lap szerint a Yahoo! igazgatótanácsa még nem foglalt állást, a helyzet kiértékelése folyamatban van.

A WSJ belsõs forrásai alapján a Google régebb óta tárgyalásokat folytat arról, hogy a Yahoo! kiszervezi hozzá webes keresési hirdetései értékesítésének egy részét vagy akár teljes egészét. A Yahoora tavaly óta nyomás nehezedik a befektetõk részérõl, hogy hatékonyabbá tegye saját hirdetési rendszerét, mely messze elmarad a Google keresésenként generált bevételétõl. Eddig azonban nem született megállapodás a két vállalat között, ugyanis nem tudtak a felek egyezségre jutni a bevételek megosztását illetõen. Yang az októberi gyorsjelentés közzétételekor megvédte a saját rendszer üzemeltetésének stratégiai szükségességét.


A Microsoft kéretlen ajánlata azonban megváltoztathatja mindkét oldal hozzáállását. A WSJ informátorai szerint a Google akár garantált bevétellel állhat elõ egy esetleges kiszervezési vagy keresztértékesítési megállapodás esetén. A Google tavaly több mint 50 százalékos növekedést követõen 16,6 milliárd dolláros forgalmat generált gyakorlatilag kizárólag hirdetésekbõl, ami több mint kétszerese a Yahoo! alig 7 milliárd dolláros árbevételének, miközben 4,2 milliárd dolláros adózott nyeresége hétszerese riválisáénak.

A Google túl erõs

Egyes befektetõi vélemények szerint a Microsoft ajánlata nem elég magas, ugyanis bár a Yahoo! papírjai az elmúlt idõszakban sokat zuhantak, nemrég a Microsoft által kínált 31 dolláros ár felett cseréltek gazdát a tõzsdén. Ráadásul a Yahoo! számos értékes külföldi vállalatban rendelkezik részesedéssel, mint például a Yahoo Japan és a kínai Alibaba, melyek értéke részvényenként összesen 12 dollárra rúg. "Egy nagyon fair ajánlatot tettünk a Yahoo részvényesek elé" -- reagálta erre Steve Ballmer Microsoft-vezér egy interjúban. A Google vélhetõen rivális licitálókat is igyekszik keríteni, hogy megpróbálja legalább az árat feljebb srófolni.

[+] Miért tett a Microsoft 44,6 milliárd dolláros felvásárlási ajánlatot a Yahoora?

A Google ezen túlmenõen igyekszik a versenyhatóságoknál is a mellett érvelni, hogy a Microsoft-Yahoo! egyesülés korlátozhatja a verseny. Elemzõk szerint ugyanakkor a tranzakciót jóváhagyják majd a amerikai és európai hatóságok, ugyanis a piac második és harmadik szereplõje kelne egybe, melyek együttes súlya is eltörpül a vezetõ Google mellett -- a hatóságok inkább látnának szívesen egy duopol helyzetet, mint a Google növekvõ dominanciáját. A comScore szerint a globális keresõpiacon a Google 77 százalékos részesedésével lényegében egyeduralkodó, miközben a Yahoo 16 százalékkal második, a Microsoft pedig 3,7 százalékkal harmadik.

A Google félelemkeltésére válaszul a Microsoft hivatalos közleményében úgy fogalmaz, "a Microsoft és Yahoo! egyesülése egy versenyzõbb piacot hoz létre egy impozáns második helyezett versenyzõ létrejöttével", majd hozzáteszi, hogy az "alternatív forgatókönyvek csak kevesebb versenyhez vezetnek". A Microsoft szerint a Google birtokolja a keresési hirdetések világpiacának 75 százalékát, és az európai keresések 85 százalékát, míg a Microsoft és a Yahoo! együtt éri el a 10 százalékot az öreg kontinensen.