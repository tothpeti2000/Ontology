Átlag felett növekedett Magyarországon a HP

Az anyavállalat ma este esedékes elsõ negyedéves eredménybejelentését megelõzve a HP Magyarország közölte, a novemberben kezdõdött, januárban véget ért idõszakban 19 százalékos forgalomnövekedést ért el, ami a piaci átlagnál nagyobb ütemû bõvülést jelent. Az elõzõ év hasonló idõszakához képest a személyi számítógépekért felelõs divízió 28 százalékos, a Technológiai Szolgáltatások üzletág 15 százalékos, a Nyomtatási és Képalkotári részleg pedig 8 százalékos növekedést ért el

 

A vállalat vezetõje, Hegedüs Gábor szerint néhány éves késéssel ugyan, de Magyarországra is megérkezett az Amerikára és Nyugat-Európára jellemzõ, ár-érték arányban és üzemeltetési összköltségben gondolkodó üzleti szemlélet: a vásárlók egyre nagyobb hányada nem a legolcsóbb, hanem a legalacsonyabb összköltséggel üzemeltethetõ megoldásokat keresi, legyen szó akár szerverekrõl, PC-krõl, nyomtatókról, vagy akár szolgáltatásokról. "Az informatika kiszervezése bizalmi viszonyt feltételez. Nem a polcról levehetõ, dobozos termékrõl van szó, hanem folyamatos párbeszédrõl, valódi, testre szabott tanácsadásról. Számos vállalat felismerte már az outsourcingban rejlõ lehetõségeket, és a szegmensben idén is jelentõs növekedési potenciált látok" -- mondta el Hegedüs.

Kedvezõtlen piaci körülmények között is jól teljesített a nagyvállalati részleg

A szerverek, tárolóeszközök és szolgáltatások értékesítésével foglalkozó TSG (Technology Services Group) piacát különösen érzékenyen érintette a nagyvállalati és intézményi IT-befektetések visszafogása. 2007-ben a piaci szereplõk a szokásosnál jóval kevesebb nagy projektért versenyezhettek. A HP Magyarország a kedvezõtlen üzleti környezet ellenére is átlag feletti növekedést ért el. Az x86-os szerverek szegmensében a HP megõrizte 40 százalék feletti részesedését, az üzleti kritikus szerverek piacán erõsítette jelenlétét, és dinamikusan növelte a tárolási és szoftvermegoldásokból származó bevételét is -- pontos hazai számokat azonban nem hozott nyilvánosságra a cég.

A HP saját fejlesztéseinek és akvizícióinak köszönhetõen egyre több rendszerintegrációs és projektmenedzsment megoldást kínál nagyvállalati ügyfeleinek. "A magyar piac a magas hozzáadott értéket képviselõ szolgáltatások, így a szoftverek terén is néhány éves késéssel követi az amerikai és nyugat-európai trendeket" --magyarázta Hegedüs Gábor. "A 2007-es adatok azonban arról árulkodnak, hogy egyre kisebb a lemaradásunk. Fogalmazhatunk úgy is, hogy a magyar IT piac felnõtt."

Az adattárolási rendszerek piacán idáig hagyományosan a közszféra, az ipari és pénzügyi szektor, valamint a telekommunikációs szolgáltatók számítottak a legnagyobb ügyfeleknek. A digitális mûsorszórásra való átállással azonban új, jelentõs piac nyílik meg a szállítók elõtt, amelyre a HP is felkészült. "A HP a médiavállalatok számára testre szabott megoldásokkal rendelkezik, mi biztosítjuk többek között a BBC IT infrastruktúráját is. Meggyõzõdésem, hogy szolgáltatásainkra a magyar piacon is lesz igény" -- mondta Hegedüs. "A 2008-as újdonságaink jelentõs része valamilyen formában kapcsolódik a digitális átálláshoz, legyen szó mûsorszórásról, szerkesztésrõl, vagy adattárolásról."

Egyre népszerûbbek a márkás PC-k

A személyi számítógépes üzletág jó negyedéves eredményeihez hozzájárult, hogy mind az intézményi, mind az egyéni vásárlók kezdik felfedezni és értékeli a márkás gépek által jelentett minõséget és többletszolgáltatásokat. Ennek megfelelõen a HP piaci részesedése elsõsorban az összeszerelt asztali számítógépek kárára nõtt. A trendet erõsíti a notebookok folyamatos térnyerése is, itt a brandek gyakorlatilag egyeduralkodók, a hazai összeszerelõk képtelenek versenyezni.

A noteszek terjedésével párhuzamosan a piac is érik, ma már egyre többen vásárolják második, harmadik notebookjukat, ezek a felhasználók pedig a minõségi darabokat keresik. "A kereslet a megkérdõjelezhetõ minõségû és felszereltségû, ám kétségtelenül nagyon olcsó notebookok felõl érezhetõen elmozdul a minõségi termékek felé. Ennek köszönhetõ, hogy a HP nem csak érték, de darabszám szerinti eladásban is gyorsabban növelte eladásait a piaci átlagnál" -- mondta Molnár Imre, a személyi számítógépes üzletág vezetõje.


2008-ban számos régóta várt újdonsággal jelenik meg a HP Magyarországon. A cég idén végre nyitni kíván az otthoni felhasználók felé is, akiket eddig üzleti modellekket próbált meg kiszolálni, az év közepétõl azonban megjelennek a boltokban a konzumer piacra szánt Pavilion PC-k és notebookok. Emellett várható a még õsszel bejelentett új iPaq-sorozat felbukkanása is a boltokban.

A szolgáltatások jelenthetik a mentõövet a stagnáló nyomtatópiacon

A Képalkotási és Nyomtatási üzletág (IPG) az általános piaci környezethez képest sikeres évet zárt, ahogy a lakossági vásárlások jelentõs visszaesését az év végén ellensúlyni tudta az intézményi beszerzések és a speciális nyomtatási igények felfutása -- adta hírül a HP konkrét számok említése nélkül. A HP a közelmúltban számos felvásárlást hajtott végre a professzionális nyomtatás területén, így a nagyformátumú és digitális nyomtatásban, mivel a "hagyományos" nyomtatópiac egyszerûen beállt, növekedés már szinte csak a fejlõdõ piacokon érhetõ el. Ugyanakkor nagy potenciált lát a cég a nyomtatáshoz kapcsolódó szolgáltatásokban.

"Egy-egy nagyvállalat akár több száz nyomtatóval rendelkezik. Ekkora méretnél már kulcskérdés a gazdaságos és biztonságos üzemeltetés" -- vélekedett Czinege László, az üzletág igazgatója. "A HP [...] a szükséges tanácsadói tapasztalatot is képes az ügyfél rendelkezésére bocsátani, legyen szó költségoptimalizálásról a nyomtatóflotta cseréjénél, vagy a biztonsági felügyelet, a hozzáférési jogok rendszerének kialakításáról."