Az AAM üzletfejlesztési igazgatójaként folytatja pályafutását Vahl Tamás

Az AAM Vezetõi Informatikai Tanácsadó Zrt-hez igazolt Vahl Tamás, az SAP Hungary korábbi elsõ embere, aki tavaly nyáron távozott a német cégtõl. Az AAM-nél Vahl üzletfejlesztési igazgatóként dolgozik majd, iparági tapasztalatától és kapcsolati tõkéjétõl a vállalat regionális terjeszkedését fogja segíteni.



A hazai tanácsadópiac egyik éllovasaként az AAM a regionális elsõséveg célozza meg, ennek érdekében 2006-ban román leányvállalatot alapított, tavaly pedig további kilenc országban volt jelen. A növekedés fenntartásához az AAM vezetõsége szükségesnek látta a menedzsment megerõsítését, melyhez nemzetközi tapasztalatokkal és kapcsolatokkal is rendelkezõ szakembert keresett. Így esett a választás Vahl Tamásra, az SAP Hungary Kft. korábbi ügyvezetõ igazgatójára, aki mostantól az AAM  üzletfejlesztését irányítja belföldön és külföldön.




Vahl Tamás


Vahl Tamás 1961-ben született, a Külkereskedelmi Fõiskola elvégzése után a Metrimpexnél helyezkedett el, majd a Konsumex, illetve a Medicor üzletkötõjeként dolgozott. Ezután a késõbb Siemens Kft-vé avanzsáló Sicontacnál a Siemens által gyártott hardverek és szoftverek értékesítését végezte. Vahl 1991-tõl a Berliner Bank számítástechnikai leányvállalatának magyarországi képviseletét vezette, ezután 1993-ban csatlakozott az IBM-hez, ahol az iparvállalatok, kereskedelmi cégek és szolgáltató cégek felé irányuló értékesítési tevékenységet irányította.


A szakember 1995-ben került a HP kötelékébe, ahol kereskedelmi igazgatóként sikerült a piacvezetõk közé emelnie a vállalatot, az itt eltöltött négy év után igazolt át az SAP-hoz, ahol eleinte kereskedelmi igazgatóként, 2000-tõl pedig ügyvezetõ igazgatóként dolgozott. Vahl Tamás több szakmai szervezetben tölt be pozíciót: a Német-Magyar Ipari és Kereskedelmi Kamara elnöke, és a Neumann János Számítástechnikai Társaság elnökségi tagja. Az információs társadalom fejlesztéséért tett erõfeszítéseinek elismeréseként 2005-ben átvehette a Magyar Köztársasági Érdemrend Lovagkeresztjét.