A MySpace tulajdonosával tárgyal a Yahoo!

[The New York Times/HWSW] Tárgyalásokat folytat a Yahoo! a News Corporationnel, a világ legnagyobb médiakonglomerátumával annak érdekében, hogy elkerülje a Microsoft általi felvásárlást, de legalábbis felsrófolja az árat -- írja a New York Times. 



Párbeszédet kezdeményezett a Yahoo! a News Corporationnel, hogy életképes alternatívát keressen a Microsofttal több mint 40 milliárd dolláros felvásárlási ajánlatával szemben, értesült a New York Times múlt héten. A lap szerint a tárgyalások, melyek még csak a kezdeti stádiumban tartanak,  a News érdekeltségébe tartozó online oldalak és a Yahoo! szolgáltatásainak összeolvasztásának lehetõségeit vizsgálják. 


A News tulajdonába tartozik többek között a MySpace, mely 300 millió regisztrált felhasználójával a világ legnagyobb, számos nyelven elérhetõ közösségi portálja, és a világ hatodik leglátogatottabb oldala. A MySpace a News tulajdonában lévõ Fox Interactive Media portfóliójának része, melybe  az IGN játékoldal vagy a Photobucket képmegosztó is tartozik. A Yahoo! a News online érdekeltségeivel egyesítve tovább növelhetné látogatottsági tömegét, amivel arányaiban is több reklámköltést vonzhatna magához.

A New York Times informátorai szerint a News Corporation nyitott a megbeszélésekre, ugyanis nincs vesztenivalója, ráadásul korábban maga is kimutatta érdeklõdését a Yahoo! iránt, melyet akkor a dotkom vállalat hamar visszautasított. A Microsoft nyilvános ajánlatával azonban alapjaiban változott meg a helyzet, a Yahoo! vezetõségére nyomás került, hogy meggyõzzék sokszor frusztrált befektetõiket: nem kell a céget eladni. A Yahoo! múlt héten formálisan is visszautasította Redmondot, azzal érvelve, hogy a részvényenként ajánlott 31 dollár jelentõsen alulértékeli a vállalatot.