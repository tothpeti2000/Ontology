Az olcsó mini noteszek piacára igyekszik behatolni a VIA

Mini ultrahordozható notebookok számára készített nyíltan hozzáférhetõ referenciadesignt a VIA Technologies, hogy ezzel segítse a gyártók fejlesztéseit és lerövidítse a piacra kerüléshez szükséges idõt, ezen keresztül pedig saját chipjei iránt igyekszik keresletet gerjeszteni.



Nyílt mini notebook, vagyis OpenBook

A VIA OpenBook a tajvani cég közleménye szerint az ultrahordozható notebookok gyorsan növekvõ szegmensét célozza meg, a ereje pedig abban rejlik, hogy a specifikációk a CAD-állományokkal együtt a Creative Commons Attribution Share Alike 3.0 licenc alatt szabadon letölthetõek a cég partnerei számára. Az OpenBookban egy szélesvásznú 8,9 hüvelykes panel kapott helyet 1024x600-as felbontással. A gép mindössze 24 centiméter széles és 17,5 centiméter mély, vagyis felülete jóval kisebb egy A4-es lapénál, legnagyobb vastagsága pedig 3,6 centiméter. 

A gép tömege a VIA szerint 1 kilogramm alatt marad, melyet egy kiskapacitású, 4 cellás, 2600 mAh-s akkumulátorral ér el -- az akkumulátoridõ ezzel ideális esetben 3-4 óra közé eshet, köszönhetõen a rendszer várhatóan jóval 10 watt alatti fogyasztásával. Az OpenBook természetesen a VIA ultramobil platformjára épít, melynek lelkét egy VIA C7-M ULV processzor képezi, azt pedig egy VIA VX800-as chipset szolgálja ki, integrált VIA Chrome9 HC3 grafikával.

 Az ultraalacsony feszültségû processzor még a 90 nanométeres csíkszélességû gyártási eljáráson készült Esther magot takarja, mely legfeljebb 1,6 gigahertzes órajelen üzemelhet, adatbusza pedig másodpercenként 800 megatranszferre képes. A processzor fogyasztása tartósan legfeljebb 3,5 wattot tesz ki a VIA adatai alapján, terheletlenül ugyanakkor 0,1 wattal is beéri, az alacsony hõfejlõdés mellé pedig rendkívül kompakt, mindössze 21 milliméter oldalhosszúságú négyzetes tokozás társul.

A VX800 chipset valójában egyetlen ultraitengrált chipbõl épül fel, szintén négyzetes tokozásának egy oldala pedig mindössze 33 milliméteres. Az OpenBookban legfeljebb 2 gigabájt DDR2 memóriát kezelõ chipsethez VIA Chrome9 HC3 grafikus processzor tartozik, mely DirectX 9 kódok gyorsítására képes MPEG-2, MPEG-4, VC-1 és DiVX videofolyamok dekódolásának hardveres támogatása mellett. A Realtek HD audiochip és gigabites Broadcom Ethernet vezérlõ mellett a VIA alapesetben Broadcom Wi-Fi és Bluetooth chipet szerelt a gépbe, de opcionálisan képes fogadni HSDPA, WiMAX, EV-DO kártyamodulokat is.


Az OpenBook rendelkezik a szokásos kapcsolódási lehetõségekkel, így D-Sub VGA-kiemenet, 3 USB port, multiformátumú kártyaolvasó is megtalálható rajta, multimédiás extraként pedig webkamerát is kapunk. Az OpenBook támogatja a Windows XP és Vista mellett az összes népszerû Linux-disztribúciót a VIA állítása szerint, mely alatt nagyjából az Ubuntu, Red Hat és Fedora Core, SUSE, Gentoo és Debian disztribúciókat kell vélni.

Kicsi chiptervezõ nagy reményekkel

Az OpenBook nyilvánvalóan az ASUS Eee PC-vel berobbantott mini notebook szegmensbõl igyekszik minél nagyobb szeletet kihasítani majd a VIA chipjeinek azáltal, hogy leegyszerûsíti a notebookgyártók számára új modellek piacra dobását. A szabadon letölthetõ CAD-fájlokkal a tervezõk egy komplett, mûködõ gépet kapnak kiindulási alapként, melyet saját elképzeléseik szerint alakíthatnak, ami rendkívüli mértékben csökkenti a tervezési idõt, és egyúttal a fejlesztéshez tapadó költségeket. A mini notebookok szegmense, melyet az Intel netbookoknak hív, rendkívüli pezsgésben van, a nagyobb gyártók sorra jelentik be és dobják piacra termékeiket: az Eee PC-t követõen már piacon a HP Compaq 2133, közeleg az MSI Wind és az ECS G10IL, az Acer nemrég bejelentette a Computexen elinduló Aspire One-t, de jön a Gigabyte és a hírek szerint a Dell és a Clevo is készülõdik.

A mára már pénzügyi problémákkal küszködõ VIA számára nagy visszatérési lehetõséget tartogatnak a mini notebookok. Jelenleg a meghatározó szereplõk közül egyedül a HP gépe épít a VIA platformjára, ugyanakkor a cég léptékével már ez is jelentõsen megdobja chipjeinek szállításait: a Digitimes információi szerint éves szinten 500 ezer darabról van szó jelenleg. A HP-hoz csatlakozhat a Gigabyte gépe is. Az Acer Aspire One gépe hivatalosan meg nem erõsített információk szerint bár Intel Atom processzorra épít, a vállalat által elõrejelzett 5-7 milliónyi "olcsó számítógép" jól jelzi a vállalatok által érzékelt piaci potenciált. Az Asustek a jelenleg folyó negyedévben 1,2-1,3 millió Eee PC eladásával számol.

HP Compaq 2133

Bár az OpenBookot még az Estherrel jelentette be, a VIA következõ generációs processzorának már folyik a tesztelése, a vállalat nemrég szétküldte partnerei számára a prototípusokat a rendszerek validációja céljából. Az Isaiah kódnéven ismert chip az Esthertõl egy gyökeresen eltérõ, merõben új architektúrát valósít meg a Fujitsu 65 nanométeres gyártástechnológiáján. Az energiahatékonyságot szem elõtt tartásával a mérnököknek 2-4-szer nagyobb teljesítményt sikerült kicsikarniuk a C7-tel azonos fogyasztási keretbõl, állítja a tervezõcsapat vezetõje, Glenn Henry. Az Isaiah teljesen platformkompatibilis az Estherrel, vagyis mindössze egy BIOS-frissítésre van szüksége. Kereskedelmi megjelenése a harmadik negyedévre várható.