Dél-koreai sikerrel zárult a mobilpiac elsõ negyedéve

A bizonytalan világgazdasági környezet ellenére egészséges elsõ negyedévet zárt összességében mobiltelefonok piaca, a gyártók teljesítménye azonban zilált képet mutat. A Motorola szabadesésben, de szenvedett a Sony Ericsson is, a nyertesek közé tartozik ugyanakkor a Samsung és az LG is.



Az elsõ negyedév során 296 millió mobiltelefont szállítottak le világszerte, becsli az iSuppli, ami 20,7 százalékos növekedést jelent éves szinten -- a negyedik negyedévhez viszonyított 12,4 százalékos visszaesés normális szezonalitásként értékelhetõ. A gyártók versenyét természetesen továbbra is megkérdõjelezhetetlen fölénnyel vezeti a Nokia, mely nagyjából annyi készüléket értékesít, mint a másik négy vezetõ gyártó összesen. Több mint 133 millió mobiltelefonjával 39 százalékos részesedést hasítottak ki a finnek, miután remekül szerepeltek Kínában és Dél-Amerikában is, ahol rendre 59 és 63 százalékkal ugrott meg értékesítése. Nem minden fenékig tejfel azonban a Nokiánál sem, Észak-Amerikában továbbra sem tudja kinõni magát a cég, ráadásul felére, 2,6 millióra estek vissza szállításai.

Kiválóan teljesít a Samsung Electronics, mely immár bebetonozni látszik második helyét. Az iSuppli becslése szerint a dél-koreai vállalat 46,3 millió mobilt szállított le az év elsõ három hónapja során, ami 33 százalékkal haladja meg az egy évvel korábbit, és a kedvezõtlen szezonális hatás ellenére megegyezik a negyedik negyedéves mennyiséggel. A vállalat egyaránt növelte jelenlétét a fejlett piacokon prémium készülékeivel, valamint az olyan fejlõdõ piacokon, mint Kína és India, így 15,6 százalékot ért el, ami 1,9 százalékponttal múlja felül tavalyi részesedését.

Újabb botrányos negyedévet zárt ugyanakkor az amerikai Motorola, közel 40 százalékkal kevesebb mobiltelefonon sikerült túladnia, mint a tavalyi elsõ negyedévben. A cég termékkínálata továbbra is versenyképtelennek bizonyul a piacon, a RAZR V3 átütõ sikerének lecsengését követõen a vállalat képtelen volt megújulni, ráadásul belsõ mûködésének költséghatékonysága is elmarad versenytársaiétól. A gyökeres átszervezések alatt álló Motorola részesedése 17,5 százalékról 9,3 százalékra zuhant vissza az elmúlt egy évben, amivel egyelõre harmadik, kétséges azonban, meddig.


Robbantott ugyanis az LG Electronics, és már a Motorola nyakán liheg, megelõzve a Sony Ericssont is a negyedik helyért. A dél-koreai vállalat 54,4 százalékkal több, 24,4 millió mobilt szállított le, amivel 1,8 százalékponttal 8,2 százalékra növelte részesedését. Az LG a hazai pályán és a fejlõdõ piacokon mutatott erõs teljesítményt, Európában ugyanakkor jelentõsen, 29 százalékkal esett vissza forgalma.

Bár a Motorola életképességi problémáival nem összemérhetõ, kínlódott azonban a negyedév során a Sony Ericsson is. A japán-svéd tandem korábbi lendülete megtört és a cég megtorpant, szállításai gyakorlatilag stagnáltak, vagyis a vállalat teret vesztett a piacon -- 7,5 százalékos részesedése 1,4 százalékponttal múlja alul az egy évvel korábbit. Leginkább az európai piacon tapasztalt visszaesése sújtotta a vállalatot, ahol a hagyományosan erõs pozíciókkal bíró közép- és felsõkategóriás készülékei nem fogytak elég jól. 