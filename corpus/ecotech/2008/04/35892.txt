Senkinek sem kellenek a Motorola mobiljai

Összezuhant a Motorola az elsõ negyedévben, a vállalat 40 százalékkal kevesebb mobiltelefont adott el mint egy éve. Az átszervezésekkel és elbocsátásokkal kapcsolatos egyszeri kiadások miatt a veszteség jóval nagyobb volt a vártnál, és a második negyedéves elõrejelzés is kiábrándító.



A versenyképtelen termékkínálatnak köszönhetõen az elsõ negyedévben mindössze 27,4 millió mobiltelefont adott el a Motorola, ami a cég saját becslése szerint 9,5 százalékos piacrész megszerzésére volt elegendõ -- ismertette Greg Brown elnök-vezérigazgató az év elsõ három hónapjának teljesítményét. Egy éve az amerikai mobilgyártó még a piac több 17,5 százalékát tartotta kézben. A mobiltelefonokat gyártó divízió bevétele 2007 elsõ negyedévéhez képest 39 százalékkal esett vissza, az üzemi vesztesége közel kétszeresére növekedett, és meghaladta a 418 millió dollárt. 


 Amint azt lapunk is megírta, a Motorola márciusban a mobiltelefonokat gyártó részleg önállósítása mellett döntött, a cég 2009-re két tõzsdei cégre válik szét. Egy elemzõk és befektetõk részére rendezett konferenciahíváson Greg Brown elnök-vezérigazgató azonban kevés részlettel szolgált errõl, elmondása szerint a pontos lépéseket most véglegesítik. Egyelõre azt sem tudni, hogy melyik új cégnél marad majd a Motorola név, az is lehet hogy mindkettõ használhatja.

[+] 
Önállóan folytatja a Motorola mobiltelefonos üzletága  

A kábeltévés és mobilhálózati berendezéseket gyáró részleg 2 százalékkal növekedõ bevétel mellett 8,4 százalékkal csökkenõ eredményt ért el. A vonalkódolvasókkal és adóvevõkkel foglalkozó divízió forgalma 5,2 százalékkal nõtt, miközben a nyereség majdnem megduplázódott. A  mobilgyártó részleg gyalázatosan gyenge teljesítményének köszönhetõen a Motorola forgalma 21 százalékkal 7,45 milliárd dollárra olvadt, nettó vesztesége pedig 181 millió dollárról 194 millió dollárra emelkedett. Az egy részvényegységre jutó veszteség 9 cent, az egyszeri tételek nélkül 5 cent, ami megegyezik a Motorola által januárban jövendölttel.