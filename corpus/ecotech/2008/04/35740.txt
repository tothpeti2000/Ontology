A Yahoo! még mindig magasabb árat akar a Microsofttól

A Yahoo! igazgatótanácsának álláspontja továbbra sem változott a Microsoft ajánlatával kapcsolatban, írja Steve Ballmer levelére adott közös válaszában a cég igazgatótanácsának elnöke és elnök-vezérigazgatója. A cég vezetõsége úgy értékeli, hogy a Microsoft által kínált ár nem szolgálja a Yahoo! részvényeseinek érdekeit, ugyanakkor nem zárkózik el a tranzakció elõl -- vagyis több pénzért hajlandó lenne megfontolni a felvásárlást.



Roy Bostock, az igazgatótanács elnöke és Jerry Yang elnök-vezérigazgató udvarias válaszában emlékezteti Ballmert, hogy február 11-én részletesen válaszoltak már a Microsoft felvásárlási ajánlatára, mely a január 31-i árfolyam alapján 44,6 milliárd dollárra taksálta a Yahoot. Akkor a Yahoo! vezetõsége egyöntetûen úgy döntött, hogy Redmond "jelentõsen alulértékeli" a céget, és a szoftveróriás a Yahoo! papírjainak elmúlt hetekben mutatott gyengeségét akarja csak kihasználni. Véleményük szerint a kínált ár nem szolgálja a részvényesek érdekeit, ugyanis nem tükrözi a Yahoo! márka, a felhasználók globális táborának, a hirdetési rendszerbe ölt befektetések és növekedési lehetõségek és nyereségességi potenciál értékét.


Azóta eltelt két hónap, és a kérdésben nem történt érdemi elõrelépés: a Microsoft nem kezdett licitálásba, a Yahoo! pedig nem tudott a Microsofttal rivalizálni képes vagy akaró partnert találni magának, miközben híradások alapján meghatározó befektetõit sem sikerült meggyõznie arról, hogy önálló vállalatként nagyobb értéket teremtõ alternatívát tud felmutatni. Szombaton elküldött nyilvános levelével Ballmer  ennek a huzavonának kíván záros határidõn belül véget vetni, ugyanis ultimátumként három hetet adott a Yahoonak, hogy egyezségre jusson a Microsofttal, különben kedvezõtlenebb feltételek mellett ellenséges felvásárlásba kezd.

[+] Ultimátumot adott a Yahoonak a Microsoft

Bostock és Yang szerint a Yahoo! részvényeseinek nagy része egyetért abban, hogy a Microsoft ajánlata alulértékeli a céget, és cáfolják azt, hogy elfogadhatónak tartják azt, ahogyan azt Ballmer írja. Szintén nem értenek egyet azzal, hogy a Yahoo! értéke csökkent is volna az elmúlt hónapok alatt a kedvezõtlen gazdasági környezet hatására, sõt a Microsoft papírjainak gyengülésére mutatnak, mellyel több milliárd dollárral csökkent az ajánlat értéke. A két csúcsvezetõ úgy fogalmaz, az ellenséges felvásárlással fenyegetõzést kontraproduktívnak tartják, és a baráti közeledéshez nem illõnek. Végezetül hangsúlyozzák, nincs ellenükre a Microsofttal üzletet kötni, amennyiben az ajánlatával elismeri a Yahoo! teljes értékét, egyúttal nagyobb értéket nyújt más alternatívánál.