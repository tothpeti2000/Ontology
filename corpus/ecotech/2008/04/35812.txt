Jogi támadást indított a Seagate egy SSD-gyártó ellen

A HWSW az elmúlt hetek során többször foglalkozott a NAND flash chipekre épülõ meghajtókkal, vagyis SSD-kkel, melyek elõnyös jellemzõiknek köszönhetõen idén várhatóan áttörést tudnak majd elérni a notebookok piacán, megkezdve a merevlemezek kiszorítását több szegmensbõl is. Ennek természetesen a merevlemezgyártásban érdekelt vállalatok nem örülnek, a Seagate Technology azonban ennél is tovább ment, elsõ ellenlépésként szabadalmi perbe fogott egy kisebb SSD-szállítót.



A világ legnagyobb HDD-gyártójaként a Seagate szóval már korábban is jogi retorziót helyezett kilátásba, amennyiben az SSD-szállítók túlságosan nagy fejfájást okoznának. A kendõzetlen megnyilvánulásairól ismert ("Olyan termékeket készítünk, melyek segítenek az embereknek több szart vásárolni - és pornót nézni") Bill Watkins, a cég elnök-vezérigazgatója korábban már hangot adott azon elképzelésüknek, mely szerint jogi úton vennék fel a harcot az SSD-vel szemben, amennyiben az fenyegetést jelentene merevlemezüzletükre.


Láthatóan nem sokáig váratta a világot a Watkins csapata, hogy valóra váltsa a vezér ígéretét. A Seagate ugyanis szabadalmi hadjárata elsõ húzásaként perbe fogta a flash és DRAM chipekre alapuló, magas megbízhatóságú tárolóegységekre szakosodott STEC-et. Az STEC a szabadalmi fegyverek tesztalanyának tekinthetõ, melynek perlése jóval alacsonyabb kockázatú, mint egy a kifogyhatatlan pénzügyi erõforrásokkal és hatalmas szabadalmi portfólióval rendelkezõ Intel, Samsung vagy Toshiba megtámadása.

Az STEC 1990-ben alakult meg, tavalyi árbevétele 188 millió dollárra rúgott, egyik zászlóshajó terméke pedig a Zeus névre hallgató SSD, melynek tranzakcionális teljesítménye mintegy 200 darab 15 ezres fordulatú SCSI merevlemezével is vetekedhet például nagyterhelésû webkiszolgálóban. Nem véletlen, hogy az EMC az STEC-et választotta a Symmetrix DMX-4 tárolótömbbe kínált nagyvállalati SSD-k beszállítójául. Az EMC elképzelései szerint a flash meghajtók afféle nulladik szintû gyorstárként dolgoznának az Fibre Channel meghajtókkal karöltve, és mivel a flash meghajtók sebessége és késleltetése töredéke a merevlemezekének, a használatukkal olyan jelentõs teljesítmény-növekedést lehet elérni egyes területeken, hogy harmincszoros árkülönbség is igazolható. 

Elemzõk szerint a Seagate még a nyolcvanas években a SanDiskkel kötött partneri viszonya alatt juthatott olyan, az SSD-khez kötõdõ szellemi tulajdonhoz, mely alapját képezheti a jogi követeléseknek. Amennyiben a Seagate sikerrel jár, úgy az növeli annak valószínûségét, hogy a nagyobb szereplõk is megegyezésre, így licencdíjak fizetésére kényszerülnek, mely azt követõen beépülne az SSD-k árába. Végeredményben azonban  az összes merevlemezgyártó belép az SSD-k piacára: nyílt levelében Watkins közölte, a Seagate is dolgozik SSD technológiákon. A Samsung, a Toshiba és a Hitachi már jelen van a területen chipgyártásuk révén, így a szereplõk fele mindkét szekeret tolja. A Seagate mellett a Western Digital és a Fujitsu nem rendelkezik egyelõre SSD termékekkel.