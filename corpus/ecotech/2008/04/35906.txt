Lejárt az ultimátum - mi lesz a Microsoft következõ lépése?

Szombaton lejárt a Microsoft ultimátuma, melyet a Yahoo! felé intézett még április elején, megállapodás azonban továbbra sem született a két vállalat között a fúzióval kapcsolatban. A kérdés most az, hogy mi lesz a Microsoft következõ lépése, valóban megpróbálkozik-e Redmond egy ellenséges felvásárlással.



Steve Ballmer, a Microsoft elsõ embere április ötödikén a Yahoo! igazgatótanácsának címzett nyílt levelében három hetet adott arra, hogy a két vállalat megállapodásra jusson tevékenységeik összeolvasztásával kapcsolatban. Mint ismeretes, a Microsoft február elsejével kéretlen felvásárlási ajánlatot tett a Yahoora, melynek értéke akkor 44,6 milliárd dollárra rúgott. A Microsoft ezen lépése a vállalat elszántságát és kilátástalanságát jelzi a Google elleni küzdelemben, mely online hirdetési piac dollármilliárdjaiért folyik, melyekbõl a webes alkalmazások fejlesztései és üzemeltetése finanszírozható.

A Yahoo! vezetõsége azonban több alkalommal is visszautasította az ajánlatot arra hivatkozva, hogy az egyszerûen mélyen alulértékeli a vállalatot és a benne rejlõ potenciált. A Microsoft kitartott árajánlata mellett, és nem volt hajlandó emelni, eközben a Yahoo! pedig gõzerõvel nekilátott az alternatív lehetõségek kutatásának, mellyel meggyõzheti többségében nagy intézményi részvényeseit, hogy ne kelljen elfogadni a Microsoft ajánlatát. Az idõhúzást látva Ballmer két hónap után ultimátumot intézett a Yahoo! igazgatótanácsához, melyben nyíltan ellenséges felvásárlást helyezett kilátásba, amennyiben nem születik megállapodás.


Az ellenséges manõver részeként a Microsoft a részvényeseken keresztül megpróbálhatja leváltani az igazgatótanács nagy részét, és saját embereit bejuttatni a Yahoo! élére, így a cég irányítását is megszerezheti áttételesen, majd elfogadtathatja ajánlatát. A választási küzdelem mellett a Microsoft természetesen még az árral is variálhat: az emelés mellett a részvényesek meggyõzése szólhat, míg ha taktika elõnyben érzi magát Redmond, úgy csökkentheti is a részvényenként 31 dolláros ajánlatát, tükrözve ezzel az ellenséges manõver jelentette üzleti károkat -- a következmény ugyanis minden bizonnyal jelentõs számban távozó menedzserek és fejlesztõk lesznek, nem beszélve a fúzió során esetleges késõbbi ellenállásról a Yahoo! alkalmazottak oldaláról.

Egy taktikai húzás részeként, hogy a részvényeseken keresztül növelje a nyomást a Yahoo! vezetõségén, Ballmer múlt héten egy milánói konferencián közölte, nem fognak magasabb árat kínálni, és ha kell, a Yahoo! nélkül folytatják online tevékenységüket. "Rengeteg pénzt kínálunk. Ha a Yahoo! részvényeseinek tetszik, az remek. [Azonban] készen állunk, hogy az összeolvadás nélkül folytassuk". A Yahoo! ellenállása már eddig felhergelt néhány befektetõt annyira, hogy beperelték az igazgatótanácsot azzal a váddal, hogy nem a részvényesek érdekeit tartják szem elõtt. Amennyiben a Microsoft valóban elsétál, vagy jelentõsen csökkenti ajánlatát, úgy az igazgatók igen kínos helyzetbe kerülhetnek -- hacsak valóban nem tudnak alternatívát felmutatni. Elemzõk szerint ugyanakkor valószínûtlen, hogy a Microsoft valóban kihátrálna, és továbbra is két vállalat összeolvadását tartják a legvalószínûbb kimenetelnek.

A Yahoo! a Time Warnerrel egy olyan megállapodáson dolgozik a Wall Street Journal értesülései szerint, mely beolvasztaná az AOL-t a Yahooba, valamint ezen túlmenõen egy készpénzinjekcióban is részesülne a Time Warner részérõl a kombinált szervezet, amit részben a Microsoft által ajánlott ár feletti részvény-visszavásárlásra fordítanának, ezzel növelve a befektetõi értéket. Egy további húzásként a Yahoo! a Google AdSense hirdetési rendszerét kezdte el tesztelni két hete, mely hatékonyabb a Yahoo! saját rendszerénél, vagyis látogatónként több bevételt generál.