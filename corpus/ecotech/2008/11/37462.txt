Ballmer: már nem kell nekünk a Yahoo!

A Microsoft részvényeseinek éves közgyûlésén Steve Ballmer elnök-vezérigazgató teljességgel kizárta annak lehetõségét, hogy a vállalat ismét akvizíciós tárgyalásokat kezdeményezzen a Yahoo!-val. A bejelentés nyomán a Yahoo! papírjai közel 21 százalékot zuhanva az 52 heti mélypontot is megjárták. 



Ballmer a Microsoft tulajdonosai elõtt beszélve határozottan kijelentette, a cég "lezárt minden akvizíciós tárgyalást" a Yahoo!-val és "túllépett" a dolgon. Miután Jerry Yang elnök-vezérigazgató a hét elején jelezte lemondási szándékát, egybõl szárnyra kaptak olyan pletykák, amelyek szerint a Microsoft az új Yahoo-vezér kinevezése után újra tárgyalóasztalhoz ülne a céggel. Ballmer azonban egycsapásra véget vetett a híreszteléseknek, és kizárt egy ilyesfajta lépést a Microsoft részérõl.

Amit a Microsoft-vezér nem zárt ki, az a Yahoo! webkeresési üzletágának esetleges megvásárlása, illetve egy együttmûködés a webkeresés területén. "Érdekes lenne egy keresési együttmûködés a Yahoo!-val" -- mondta Ballmer, hozzátéve, hogy jelenleg semmiféle tárgyalás nem folyik a két cég között errõl. Miután a Yahoo! tavasszal elutasította a redmondiak részvényenként 33 dolláros, azaz összesen mintegy 45 milliárd dolláros felvásárlási ajánlatát, a Microsoft 1 milliárd dollárt, illetve öt éven át garantált 2,3 milliárd dollárt ajánlott a Yahoo! webkeresési üzletágáért, a kaliforniai internetes óriás azonban ezzel az ajánlattal sem kívánt élni.

Mióta Yahoo! kikosarazta a Microsoftot, Steve Ballmer már jópárszor beszélt arról, hogy a redmondiak továbbléptek és nem érdekli már õket ez a házasság. A Yahoo! tulajdonosait azonban valósággal sokkolta a Microsoft vezetõjének tegnapi kijelentése, ezért gyorsan szabadulni kezdtek a papírjaiktól, látva, hogy azok iránt a Microsoft már nem fog érdeklõdni. A Yahoo!-részvények a tegnapi tõzsdenapot 9,14 dolláron zárták, de 9,07 dolláros éves mélyponton is volt az árfolyam. Az év elején 33 dollárt ígért a a papírokért a Microsoft, azonban a Jerry Yang vezette társaság elfogadhatatlanul alacsonynak ítélte az árat.

A Microsoft ölelõ karjaiból a Yahoo! a Google kebelére próbált menekülni, sikertelenül. A két cég között a nyáron létrejött megállapodás értelmében a Yahoo oldalain a Google által szolgáltatott hirdetések is megjelennek, amiért cserébe a Google megosztja bevételeit. A megállapodás nem exkluzív, vagyis a Yahoo! továbbra is üzemeltetette volna saját hirdetési rendszerét, de akár harmadik féllel is köthetne hasonló ügyletet. Az amerikai Igazságügyi Minisztérium többször meghosszabbította az ügylet vizsgálatát, végül november elején közölte, versenyjogi aggályok miatt nem fogja engedélyezni az együttmûködést, mivel az amerikai keresõpiacon a két cég kumulált részesedése meghaladja a 80 százalékot.