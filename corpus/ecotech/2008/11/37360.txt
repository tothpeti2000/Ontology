Már nem kell a Yahoo! a Microsoftnak

Nem kíván újabb felvásárlási ajánlatot tenni a Yahoo! részvényeire a Microsoft -- szögezte le egy üzleti ebéden Steve Ballmer, a redmondiak elnök-vezérigazgatója Sydneyben. A világ elsõ számú szoftvercége januárban áll elõ 44,6 milliárd dolláros akvizíciós tervével, késõbb még emelte is az árat, de a Yahoo! hallani sem akart összeolvadásról.



Ballmer nem néz vissza

"Ajánlatot tettünk, aztán egy másodikat is, és világossá vált, hogy a Yahoo! nem akarja hogy megvegyük, így aztán továbbléptünk" -- mondta Ballmer. "Nem akarunk visszamenni és újra megvizsgálni egy felvásárlást. De õszintén szólva azt sem tudom, õk miért akarnák. Elutasították a részvényekénti 33 dolláros ajánlatunkat." A Yahoo! papírjainak árfolyama jelenleg a 11,76 dolláros 52 heti mélypont közelében jár, és a tõzsdenyitás óta több mint 15 százalékot esett.

A kaliforniai internetes vállalat a Microsoft ölelõ karjai helyett a keresõpiacot uraló Google-lal próbált együttmûködni, azonban a megállapodás végül nem született meg, miután az Egyesült Államok igazságügyi minisztériuma (DoJ) közölte: jogi úton támadja meg az egyezséget. A DoJ szerint a keresésekkel kapcsolatos hirdetések terén tervezett együttmûködés korlátozta volna a versenyt, mivel a Google és a Yahoo! összességében a keresések mellett megjelent hirdetések piacán több mint 80 százalékos befolyással bírnak.

[+] A Yahoo-részvényesek tízmilliárdjai bánják Yang  egóját 


Jerry Yang, a Yahoo! elnök-vezérigazgatója a hír hallatán megpendítette, ezúttal tárgyalna a Microsofttal és el is adná a céget. "Azt kell mondjam, a Microsoft számára a legjobb húzás most a Yahoo! felvásárlása lenne. Ezt egyáltalán nem tartom rossz ötletnek, és el is adnánk a céget bármilyen áron, jó áron" -- mondta a Web 2.0 konferencián Yang.

Pénzkidobás helyett nagy dobás

"Biztos vagyok benne, hogy a keresõpiacon vannak lehetõségek partneri megállapodásokra, de az akvizíció a múlté" -- folytatta Ballmer. A Microsoft a keresõpiac harmadik legnagyobb szereplõje, messze lemaradva a Google és a Yahoo! mögött. A vállalat az elmúlt években mindent megpróbált hogy beérje riválisait, azonban erõfeszítései nem vezettek eredményre. A Yahoo! felvásárlását célzó ajánlatot sokan a végsõ elkeseredettség jeleként értékelték. A Microsoft és a Yahoo! piaci szinergiái megkérdõjelezhetõek, és a két cég együttesen sem ér a Google méretének közelébe a keresõpiacon. Redmond gyakorlatilag piacot próbált vásárolni, mintegy 500 millió egyedi látogatót.

A Microsoft vezére több fórumon is szólt már arról, hogy a webes keresés terén valami igazán nagy dobásra készül. Júliusban a dolgozókhoz írt nyílt levelében Ballmer kifejtette, az online keresés továbbra is kulcsfontosságú a Microsoft számára, mivel ez nyitja meg a kaput a hatalmas hirdetési piac felé. "Újra feltaláljuk a keresést a felhasználói felület és az üzleti modell innovációjával. Új, a felhasználók szájíze szerint testreszabható megközelítést vezetünk be, ami több lesz mint egy fehér lap és tíz kék hivatkozás."

Ooktóberben a Microsoft bejelentette, hogy új kutatóközpontokat hozna létre az Egyesült Királyságban, Franciaországban és Németországban, melyek célja elsõsorban az internetes keresési technológiák fejlesztése lenne, hosszútávon pedig a Google és a Microsoft közti online szakadék szûkítése.