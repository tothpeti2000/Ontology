A Fujitsu kivásárolja a Siemenset a Fujitsu Siemensbõl

[AP/Reuters/HWSW] A Fujitsu vásárolja meg a Siemens 50 százalékos üzletrészét a két cég számítógépgyártó vegyesvállalatában, a Fujitsu Siemensben. A 450 millió eurós tranzakció a tervek szerint 2009. április 1-én, vagyis a Fujitsu következõ pénzügyi évének kezdetén zárulhat le. Bernd Bischoff, a Fujitsu Siemens elnök-vezérigazgatója azonnali hatállyal távozik a cégtõl, helyét Kai Flore korábbi pénzügyi vezérigazgató veszi át.



Átalakulás közben

A Fujitsu és a Siemens 1999-ben alapított vegyesvállalatának jövõjével kapcsolatos találgatások már akkor megkezdõdtek, amikor a Siemens 2007 nyarán lecserélte elnök-vezérigazgatóját. A Siemens korrupciós ügyeibe belebukott Klaus Kleinfeldet váltó Peter Löscher tiszta kézzel, és újult erõvel folytathatta a német ipar szimbólumának is tekintett Siemens stratégiai átalakítását. A több mint tíz éve tartó, és az utóbbi idõben felgyorsult folyamat során a vállalat a nehézipari automatizálás, energetika és orvosi berendezések szegmenseire koncentrálva lényegében minden olyan tevékenységtõl megszabadult, amely nem volt ezekkel kapcsolatos, így teljes egészében felszámolta a távközlési, valamint informatikai üzletágait is. Nyáron Löscher nagyszabású, több mint 16 ezer fõt érintõ elbocsátásról is döntött.


 A mobiltelefon-gyártást már korábban feladta a Siemens, majd megszabadult a mobilos hálózati berendezésekkel foglalkoztató üzletágától is, amelyet a Nokiával közös vegyesvállalatba szervezett ki, nemrégiben pedig a vezeték nélküli telefonkészülékeket gyártó részleget is eladta. Ezzel a Siemens teljes egészében szakított a távközlési gyökereivel -- az 1847-ben alapított vállalat kezdetben távírók gyártására és telepítésére szakosodott.

Megszabadulnak a számítógépgyártástól is

A nehézipari automatizálás, energetika és gyógyászat szempontjából nem kritikus tevékenységektõl fokozatosan megszabaduló Siemens nyakában koloncként lóg a Fujitsuval közös PC-gyártó vegyesvállalat, ami az utóbbi idõben egyre kevéssé tudott versenyben maradni a méretgazdaságossági elõnyöket kihasználó amerikai és távol-keleti vetélytársaival. A Fujitsu Siemens képviselõi ugyan elõszeretettel hangoztatták, hogy büszkék a németországi gyártási tevékenységre, amely egyben a jó minõség záloga, ez azonban a tarthatatlanul magas költségek miatt a versenyképesség kerékkötõje.

A Fujitsu Siemens 36 országban van jelen, legutóbbi lezárt pénzügyi évében a cég 6,6 milliárd eurós forgalom mellett mindössze 105 millió eurós nyereséget tudott termelni. A bevétel 47 százaléka PC-kbõl, 24 százaléka pedig szerverekbõl származott, ezek a Fujitus Siemens legnagyobb üzletágai. Az IDC második negyedéves adatai szerint a Fujitsu Siemens a negyedik legnagyobb szervergyártó az EMEA régióban a HP, a Dell és az IBM mögött. A PC- és szervergyártásban érdekelt Fujitsu teljes "hatalomátvételével" kiterjesztheti befolyását erre a régióra.

A Fujitsu Siemens világszerte mintegy 10 500 alkalmazottat foglalkoztat, közel kétharmaduk a németországi Augsburgban, Münchenben, Padernbornban és Sömmerdában dolgozik. A német dolgozók nem csak többet keresnek mint a távol-keleti munkások, hanem erõteljes szakszervezetekbe is tömörülnek, amelyek aztán markukban tartják a cégeket, lényegében megbéklyózva azokat. Emlékezetes, hogy a Siemens Mobile eladását is ahhoz kötötte a Siemens, hogy a vásárló garanciákat vállal a németországi tevékenység folytatására és a dolgozók megtartására -- ez aztán majdnem csõdbe is rántotta a vásárló Benq-t.

Egységes Fujitsu-kínálat

A Fujitsu saját termékekkel jelenleg is erõs szereplõje a japán PC- és szerverpiacnak, a kínálata azonban részben vagy teljesen eltérõ a Fujitsu Siemensétõl. A Fujitsu Siemens feletti irányítás megszerzése utáni idõszakra egységes termékkínálatot is ígér a japán cég. "Erõs ügyfélbázist szerzünk az EMEA régióban és olyan kutatás-fejlesztési képességet, ami támogathatja a globális termékfejlesztéseinket, nem beszélve az elképesztõen tehetséges dolgozókról" -- mondta a bejelentés kapcsán Kuniaki Nozoe, a Fujitsu elnöke. Az átalakulás után a Fujitsu Siemens a Fujitsu 100 százalékos tulajdonában levõ leányvállalatként mûködik tovább.