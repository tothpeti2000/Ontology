Kezdõ piaci szereplõ kezébe kerül a Transmeta

[Wall Street Journal/HWSW] Vevõre lelt a Transmeta, az egykoron szebb napokat látott processzorpiaci szereplõ. A tizenhárom évvel ezelõtt alapított amerikai vállalatot egy videoprocesszorokat fejlesztõ cég, a Novafora veszi meg, 255,6 millió dollárnyi készpénzért.



A 2004-ben izraeli mérnökök által alapított és izreaeli befektetõk által pénzelt Novafora vette meg a Transmetát. A vállalat a hétfõi 17,52 dolláros záróárfolyamnál valamivel többet; 18,7-19 dollárt fizet minden Transmeta-részvényért, a csaknem 256 millió üzlet gyakorlatilag a cég szeptember 30-ai értékén köttetett. A tranzakció várhatóan a jövõ esztendõ elsõ negyedévében zárulhat le. A Novafora nem utalt rá, hogy megtartaná a márkanevet, a felvásárlás célja a kiadott közlemény szerint az volt, hogy a Transmeta saját fejlesztésû energiatakarékos technológiáit beépítsék a termékportfólióba.

Az 1995-ben létrejött, alacsony fogyasztású mobil chipek tervezését végzõ Transmeta alappillérei elsõként 2001-ben, a Crusoe nevû chip csúfos kudarcával remegtek meg, a második próbálkozás, az Efficeon pedig hiába lett versenyképes termék, a vállalat üzleti oldalról már nem tudta jóvá tenni azt, ami a Crusoe-val elúszott. A Transmeta mögül kihátráltak a partnerek, a vállalat pedig nem tudta tovább finanszírozni veszteségeit, így végül kivonult a processzorpiacról, és a kutatás-fejlesztések során felhalmozott know-how és technológiák értékesítése felé fordult. A Transmeta technológiáit olyan cégek licencelték, mint a Fujitsu, a Sony, a Toshiba, az NVIDIA és az Intel.


 A cég végül idén szeptember végén bejelentette, hogy a cégvezetõk több hónapos tárgyalássorozat után úgy döntöttek, hogy az szolgálná a legjobban a részvényesek érdekeit, ha eladnák a céget. A vállalat emellett nyilvánosságra hozta, hogy egy újabb licencmegállapodást kötött az Intellel, amelynek értelmében a világ legnagyobb chipgyártója egy összegben több mint 90 millió dollárt fizet a Transmetának bizonyos technológiák felhasználásáért. A cég tegnap közölte, hogy az AMD egy hasonló licencmegállapodás értelmében fizetség gyanánt visszaadja azt a mintegy 700 ezer Transmeta-részvényt a vállalatnak, amit nagyjából egy évvel ezelõtt vásárolt meg.