Utolérte a gazdasági válság az Intelt is

Meredeken csökkent az Intel részvényárfolyama, miután a vállalat látványosan megvágta negyedik negyedéves bevételi tervét, az év utolsó három hónapjára 8,7 és 9,3 milliárd dollár közötti forgalmat vár a cég. 



A világ elsõ számú félvezetõgyártójának bejelentése jól érzékelteti a gazdasági válság mélységét: a karácsonyi bevásárlási szezont is magában foglaló negyedik negyedév toronymagasan a legerõsebb az elektronikai iparban, az eladások ilyenkor érnek a csúcsra. Most azonban úgy tûnik, még a harmadik negyedéves szintet sem fogja elérni az Intel forgalma. Tavaly a negyedik negyedéves forgalom majdnem 6 százalékkal múlta felül a harmadik negyedévest, idén ezzel szemben 3 százalékos visszaesésre számít a vállalat.


 Októberben még 10,1 és 10,9 milliárd dollár közötti bevételt jósolt az Intel -- a tavalyi év végén 10,7 milliárd dollárt hozott össze a cég. A társaság a bruttó eredményhányad visszaesésére is figyelmeztetett, 59 helyett már csak 55 százalékos valószínûsít a vezetés.

Minden földrajzi régióban és minden termékszegmensben drámaian csökkent a kereslet az Intel termékei iránt, ahogy a pénzügyi krízist követõ gazdasági válság hullámai elérték a vállalatokat és a fogyasztókat is. A PC-gyártók igyekeznek megszabadulni a raktárkészleteiktõl, miközben a rendeléseiket sorra módosítják vagy mondják le. Az Intel szóvivõje a Wall Street Journalnak elmondta, a vállalat azonnali létszámstopot rendelt el és költségcsökkentésbe kezdett, azonban elbocsátásokat nem tervez -- állította a szóvivõ.