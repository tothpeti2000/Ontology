Jól fogynak az okostelefonok, az Apple már jelentõs piaci szereplõ

[TechWorld/HWSW] Egyre több okostelefon fogy világszerte, ezzel együtt egyre kedveltebb a vásárlók körében az Apple okostelefonja, az iPhone -- derül ki a Canalys piackutató múlt hét végén közzétett jelentésébõl. A cupertinói cég az iPhone-nak köszönhetõen az okostelefonokra fejlesztett operációs rendszereket tekintve meg is elõzte a Microsoftot.



Rekordmennyiségû, csaknem 40 millió okostelefon fogyott világszerte a július elejétõl szeptember végéig tartó idõszakban, az eladások így éves szinten körülbelül 28 százalékkal nõttek a Canalys számai szerint. A piacelemzés rámutat, hogy az okostelefonpiac a globális mobilpiac nagyjából 13 százalékát teszi ki, ami egy negyedév alatt két százalékpontos növekedést jelent.

Az okostelefonok globális piacát -- akárcsak a teljes mobilpiacot -- továbbra is a Nokia vezeti. A finn cég egy negyedév alatt 15,5 millió készüléket szállított le, az erõsödõ verseny miatt azonban piacrészesedése jelentõsen, 38,9 százalékra csökkent. A Nokiának az egy évvel korábbi idõszakban még 51,4 százalékos részesedési eredményt sikerült elérnie.

Tarolt az iPhone

A harmadik negyedévben brillírozó Apple feljött az okostelefonpiac második pozíciójába: a cég korábbi negyedéves jelentése során közölte, hogy a nyár végéig tartó idõszakban 6,9 millió iPhone-t sikerült eladnia, miközben egy évvel korábban csupán 1,1 milliós értékesítést könyvelhetett el az amerikai vállalat. Az iPhone-ok iránti hatalmas kereslet egyebek mellett annak is köszönhetõ, hogy a cég ebben az idõszakban megújította az okostelefont, ráadásul több olyan piac felé is nyitott, ahol eddig hivatalosan nem képviseltette magát.


Az Apple ezzel elvette a Research in Motion (RIM) korábbi második pozícióját: a kanadaiak az idei harmadik negyedévben 6,1 millió BlackBerry készüléket adtak el, õket a HTC és a Motorola követte, egyenként 2,3 milliós darabbal. A nagyobb ázsiai gyártók közül egyedül elõbbinek sikerült beverekednie magát az okostelefongyártók volumen alapján felállított rangsorának ötös élbolyába, elsõsorban a sikeres érintõkijelzõs készüléknek, a Touch Diamondnak köszönhetõen.

A Symbian nyakára taposnak

Az okostelefonokra telepített operációs rendszerek piacrészesedése lényegében a telefonok eladásaival párhuzamosan alakult a harmadik negyedévben. Ebben az idõszakban 18,6 millió okostelefon érkezett Symbiannel, 6,9 millió az Apple saját rendszerével, 6,1 millió a RIM BlackBerry környezettel, 5,4 millió Windows Mobile operációs rendszerrel és kétmillió Linuxszal. A részesedési arányokat tekintve kijelenthetõ, hogy az összes platform erõsíteni tudta bázisát a Symbian hátrányára, mely egyedüliként veszített piacot a harmadik negyedévben.