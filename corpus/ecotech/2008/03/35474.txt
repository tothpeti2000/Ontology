Bekebelezi az E-Ten okostelefongyártót az Acer

Az Acer aláírta a vételi megállapodást, mely szerint bekebelezné az E-Ten Information Systems okostelefongyártót 291,3 millió dollárért. Az ACER, aki jelenleg a harmadik legnagyobb PC-gyártó, már korábban is jelen volt a piacon tenyérgépeivel, mostantól pedig az E-Ten Glofiish okostelefonokat is nagyobb sikerre viheti.



Az Acer tegnap aláírta a vételi megállapodást, mely szerint részvénycsere mellett 291,3 millió dollárt fizetne az E-Tenért, amelynek termékei között megtalálhatóak a hazánkban is igen sikeres, Windows Mobile 6 operációs rendszert futtató Glofiish okostelefonok is. Ezek közül három modell is képes a GPS-helymeghatározásra. A cég "futottak még" termékei között DAB-rádióval felszerelt hordozható-, illetve konyhai MP3-lejátszókat, valamint ipari felhasználási területre pozícionált tenyérgépet is találhatunk.


Az E-Ten megvásárlásával az Acer továbbviheti a tajvani cég termékfejlesztéseinek eredményeit, közelebb kerülve ezzel a helymeghatározásra alkalmas okostelefonok piacához. A felek közötti megállapodást még a részvénytulajdonosoknak is jóvá kell hagyniuk a hatóságok mellett.

A kép illusztráció

 A 291,3 millió dolláros vételáron túl az Acer egy saját részvényt ad 1,07 darab E-Ten részvényért. "Az akvizícióval az Acer kulcsszerepet játszhat a dinamikusan növekvõ, gyorsan fejlõdõ okostelefonok, valamint az ultramobil eszközök fejlesztésében, nagyobb szerephez juttatva és szélesebb közönség elé tárva az Acer élvonalbeli mobil megoldásait" -- áll az Acer közleményében. A tranzakció lezárása a harmadik negyedévben várható.