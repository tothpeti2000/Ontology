Az Európai Bizottság egyelõre aggódik a Tele Atlas felvásárlása miatt

[CNet] Tûzhöz közel álló források szerint az Európai Bizottság hivatalos iratban tájékoztatja hamarosan a TomTomot a Tele Atlas térképszolgáltató felvásárlásával kapcsolatos vizsgálatának eredményérõl, melyben várhatóan a versennyel kapcsolatos fenntartásokat fogalmaznak majd meg. A navigációs vállalat korábban tájékoztatta a Bizottságot saját álláspontjáról, hogy a Tele Atlas felvásárlása miért nem csorbítaná a versenyt ezen a piacon.



Még nem veszett fejsze

Az Európai Bizottság május 5-éig dönt az ügylet engedélyezésével, vagy elutasításával kapcsolatosan -- a TomTomhoz eljuttatott kifogások nem jelentik azt, hogy a Bizottság végül elutasítaná a Tele Atlas felvásárlását. A TomTomnak lehetõsége lesz újabb garanciákkal elõállni, melyek biztosíthatják azt, hogy a vállalat továbbra is hasonló feltételekkel teszi elérhetõvé a térképes adatokat más cégeknek is.

A holland TomTom 2007 novemberében már 2,9 milliárd eurót kínált a Tele Atlasért, kiütve ezzel a nyeregbõl riválisát, a Garmint. Az akvizícióval a cég nem csak a térképellátást biztosítaná be maga számára, hanem egy új, jövedelmezõ üzletbe is beszállhat, hiszen a navigációs rendszerek terjedésével az elektronikus térképek piaci is robbanásszerû növekedés elõtt áll, egyre több készülék lesz alkalmas a navigációra, ehhez viszont elengedhetetlenül szükség van térképekre.

Újdonságok a CeBIT-en


A TomTom tegnap számos újdonsággal jelentkezett a CeBIT-en, kissé tompítva a felvásárlással kapcsolatos problémák sajtóvisszhangját: bemutatta IQ Routes útvonaltervezõ technológiáját, és HD Traffic vevõjét, mely miniUSB csatlakozóval kapcsolódhat az újabb generációs, kompatibilis készülékekhez. Utóbbiban egy GPRS-kártya található, így a legfrissebb forgalmi adatok közvetlenül juthatnak el a navigációs berendezésekre.



Az IQ Routes útvonaltervezés az autó várható valódi átlagsebességén alapul, nem pedig az adott út statikus megengedett maximális sebességhatárán, ez az utazások közel felénél egy alternatív, gyorsabb útvonalat jelent, jelentõs idõt, pénz és üzemanyagot takarítva meg. Az útvonaltervezõ technológia több millió TomTom felhasználó sokéves, több mint 10 milliárd kilométert megtett névtelen sebesség-profiljára épül. Minden tényezõt figyelembe vesz, ami befolyásolhatja az utazás idõtartamát, beleértve a jelzõlámpákat, körforgalmakat, meredek lejtõket és fekvõrendõröket.

A készülékek bonyolult keresztezõdéseknél, csomópontoknál egyértelmû nyilakkal mutatják majd a forgalmi sáv irányát, és idõben informálják a vezetõt a helyes sávról. Az útjelzések statikus másai ugyanolyan színnel jelennek meg a képernyõn, mint a valóságban, így a vezetõk még pontosabb képet kapnak a környezetükrõl. Ezek az új funkciók megtalálhatók lesznek az új TomTom GO sorozatokban, a TomTom GO 930, TomTom GO 730 és TomTom GO 530 készülékeken, 2008 április végétõl.