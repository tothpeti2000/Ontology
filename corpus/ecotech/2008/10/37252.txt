Újabb webes Dell áruház indult

Egy hónappal a notebook.hu és a Dell közös webáruházának nyitását követõen az EnterNet is közös online boltot nyitott az amerikai gyártóval. Az együttmûködés ez esetben viszont nem újkeletû, hiszen egy évvel korábban a WestEnd bevásárlóközpontban a Dell és az EnterNet közös bemutatótermet nyitott, s ezt egészíti most ki a webes felület. Az alaptevékenységét tekintve telkó EnterNettõl nem áll messze a számítógépforgalmazás sem, hiszen a szintén a WestEnd-ben található Fujitsu Siemens márkaboltot is õk üzemeltetik a HWSW ismeretei szerint.





A dellonline.hu címen elérhetõ webáruházban a Dell szinte teljes termékpalettája megtalálható, beleértve a hordozható- és asztali gépeket, és monitorokat, szervereket, nyomtatókat és kiegészítõket is. Emellett a konfigurator.hu oldalhoz hasonlóan a felhasználók önmaguk is összeállíthatják a pontos konfigurációt, nem feltétlenül kell ragaszkodniuk a disztributor által jónak gondolt összeállításokhoz. 


 



Egyedi konfigurációk rendelésekor meghosszabbodik viszont a szállítási idõ, s ahogyan a webbolt felületén található szöveg is felhívja a vevõk figyelmét, akár 5 hétig is várakozniuk kell a termékekre. Bár az elszámolás alapjában véve amerikai dollárban történik, a megrendeléskor adott ajánlatban szereplõ ár lesz érvényes, attól függetlenül, hogy az árfolyamok a kiszállítás és a számla kiállítása közt eltelt idõszakban hogyan változtak.

Az egyedi konfigurációkat a gyártó Írországban lévõ európai központjában szerelik össze, majd a vevõnek házhoz szállítják. Ugyanúgy házhoz érkezik a szervizes is a gépért, és természetesen online kártyás tranzakció vagy elõreutalás segítségével is ki lehet egyenlíteni a számlát, tehát egyetlen egyszer sem kell személyesen megjelenni sehol a géphez jutáshoz -- minden kocka álma.