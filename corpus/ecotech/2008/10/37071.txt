A Western Digitalé lehet a Fujitsu merevlemezgyártó részlege

Japán lapértesülések szerint a Western Digitalnak adja el veszteséges merevlemezgyártó részlegét a Fujitsu. A Nikkei azt állítja, a WD 70-100 milliárd jent (660-944 millió dollárt) ad a Fujitsu teljes merevlemezgyártási tevékenységéért, beleértve Japánban, Thaiföldön és a Fülöp-szigeteken található gyárakat, ahol összesen mintegy 15 ezren dolgoznak.



A merevlemez-ipar az utóbbi idõben látványos konszolidáción esett át, amivel a gyártók száma alig fél tucatra csökkent. A folyamat élharcosa a piacvezetõ Seagate volt, amely 2006-ban bekebelezte egyik legnagyobb riválisát, a Maxtort. A Fujitsu merevlemezgyártó tevékenységének megvásárlásával a Western Digital megközelíthetné a Seagate-et a gyártói rangsorban.

Tavaly a gyártók 516 millió meghajtót szállítottak le, ami 19 százalékos növekedésnek felel meg és az elõrejelzések szerint ez az ütem a közeljövõben sem apad, az SSD-k megjelenése ellenére sem. 2012-ben már több mint 800 millió meghajtót adnak el az iSuppli piackutató cég prognózisa alapján, ami átlagosan évi 10,4 százalékos bõvülést jelent öt év alatt. A Seagate 2007-ben 175 millió merevlemezt szállított le, 33,9 százalékos részesedésével a cég piacvezetõ a Western Digital (22%) és a Hitachi (17%) elõtt. A Fujitsu a hatodik volt a rangsorban, részesedése 6,9 százalék.


 A merevlemezes meghajtók iránti igény nem csillapodik, a PC-k mellett ma már egyre több szórakoztató berendezésben találkozhatunk ilyenekkel. A piacvezetõ Seagate áprilisban jelentette be, hogy leszállította egymilliárdodik merevlemezét, a történelmi mérföldkõ eléréséhez 29 évre volt szüksége a cégnek. Az adatrobbanásnak köszönhetõen a következõ egymilliárd meghajtót várhatóan öt éven belül eladja a cég.