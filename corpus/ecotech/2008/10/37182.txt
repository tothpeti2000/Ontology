Netbookkal tarol a PC-piacon az Acer és az Asustek

A barátságtalan makrogazdasági környezet ellenére erõteljesen bõvült a PC-piac a harmadik negyedévben, részben a netbookoknak köszönhetõen -- jelenti a Gartner, mely szerint korai lenne megmondani, hogy a kategória a hagyományos notebookok kárára terjeszkedik-e, avagy új piacot teremt. Az iparág történetében elsõ alkalommal az Acer megelõzte a HP-t az EMEA régióban, nagyrészt mini notebookja révén. 



A globális PC-piac 80,6 millió darabot tett ki a harmadik negyedév során, ami 15 százalékos növekedést jelent az egy évvel korábbi idõszakhoz képest, becsli elõzetes adatok alapján a Gartner. Az elmúlt három hónapban elmélyülõ pénzügyi krízis okozta pánikszerû hangulat rányomta bélyegét az amerikai piacra, mely mindössze 4,6 százalékkal bõvült, miután az iskolakezdési szezon ellenére a szokásosnál gyengébb volt a szezonális fellendülés. "Az átlagos eladási árak folytatódó csökkenése nem stimulálta annyira az értékesítést, mint amennyire a szállítók remélték" -- kommentálta az eredményeket a Gartner elemzõje, Mika Kitagawa. Egyedül az Apple  szárnyalt közel 30 százalékos bõvüléssel, jól lovagolta meg az iskolakezdési szezont is, így 9,5 százalékra növelte részesedését az Államok piacán.


A csalódást keltõ amerikai helyzet tökéletes ellenpontjaként az Európából, Közel-Keletbõl és Afrikából felépülõ EMEA régió közel 26 százalékos bõvülést mutatott, amivel maga mögé utasította Ázsiát vagy Dél-Amerikát is, és elérte a 28,8 millió darabot -- a netbookokat szállító cégek uralták a terepet. A HP-t a Compaq beolvasztása óta most elõször fosztották meg a tróntól: az Acer nem hagyott kételyeket, 5,93 millió számítógépet adott el, így 20,6 százalékos részesedést szerzett, míg a HP 5,39 millió PC-vel 18,7 százalékot ért el. Az Acer elõretörését az Aspire One netbookjának sikere, és a nyugat-európai mobilszolgáltatókkal kötött értékesítési megállapodások magyarázzák.

A Gartner állítása szerint további mozgás volt még az elsõ ötben a netbookok forgalmának felfutása következtében, ami azt jelenti, hogy az Asustek a második negyedévet követõen ismét bekerült a legnagyobbak közé, sõt, vélhetõen tovább részesedést is szerzett az Eee PC-k révén, melyek közel fele ide érkezik. Az IDC adatai alapján a netbookok segítségével az Asustek 164,3 százalékkal növelte szállításait az EMEA régióban, mellyel a notebookpiac negyedik helyét szerezte meg, a teljes PC-piacon pedig 2,8-ról 6 százalékra ugrott a részesedése. A Gartner szerint az Acer és az Asustek nagyon erõsen teljesítenek a mini notebookok szegmensében, és bár minden jelentõs márka bejelentette már saját modelljét, jelentõs kihívás lesz számukra befogni a két tajvani céget. Az Asustek 4,8 millió Eee PC-t tervez idén leszállítani, míg az Acer 5-6 millióval kalkulál.

Világszinten a gyártók között a HP továbbra is megõrizte vezetõ szerepét, és a Dell erõfeszítései ellenére tovább növelte elõnyét, 18,4 százalékos részesedésével 4,8 százalékpontos különbséget épített ki. A Gartner szerint a Dell már az üzleti szektorban is küzdelmes idõszakot él, miközben a fogyasztói szegmensben jelentõs hátrányt kell behoznia riválisaival szemben, így fél ponttal 13,6 százalékra csúszott vissza. Mindeközben az Acer továbbra is megállíthatatlanul robog elõre, 47,3 százalékos növekedésével 12,5 százalékot szerzett meg, ezzel pedig lassan elõzési pozícióba kerül, hogy letaszítsa a PC-piac második helyérõl a Dellt. Az Acer állva hagyta a Lenovót is, mely messze a piaci átlag alatt teljesített, és 7,8 százalékról 7,1 százalékra esett vissza, miközben a Toshiba 4,6 százalékra növelte részesedését. A legnagyobb 5 tovább koncentrálta a piacot, a szállítások 56,3 százalékát szerezték meg.