Lassul az SAP az ingoványos gazdasági talajon

A vártnál gyengébb negyedévrõl számolt be az SAP, a világ vállalatirányítási piacának vezetõ szoftverszállítója. A cég a gazdasági krízisre hivatkozva lecsökkentette nyereségvárakozását és visszavonta éves forgalmi elõrejelzését, miközben kutatás-fejlesztési keretét is visszafogja, hogy átvészelje a nehéz idõszakot -- az elemzõk és befektetõk tetszését nem nyerte el a vállalat bejelentése, de a kezdeti zuhanást követõen a cég papírjai gyorsan visszaerõsödtek.



A több mint 46 ezer ügyféllel rendelkezõ vállalat növekedése 14 százalékot tett ki a harmadik negyedévben, forgalma meghaladta a 2,76 milliár eurót, az üzemi eredmény ugyanakkor stagnált, az adózott nyereség pedig 5 százalékkal 388 millió euróra olvadt. Az euró erõssége kedvezõtlenül hatott a cég pénzügyi teljesítményére, a szoftverek értékesítésének bõvülése lelassult. A nagyvállalati alkalmazások terén a cég 33,4 százalékos világpiaci részesedést ért el, ami 6,5 pontos emelkedés egy év alatt. A növekedés felét a Business Object üzleti intelligencia szállító beolvasztása tette ki.


A lerontott kilátásokért az SAP a recesszióvá fajult pénzügyi krízist teszi felelõssé, elemzõk szerint ugyanakkor ez nem más, mint alibi bûnbak keresése. A cég csökkenti kutatás-fejlesztési büdzséjét, egyúttal létszám-stopot rendelt el. A további racionalizáció érdekében a vállalat megvizsgálja a hoszting üzletág egyes részeinek felszámolását, mivel azt nem tartja az alaptevékenység részének -- összességében 10 százalékos költségcsökkentést tervez a cég,  elbocsátások nélkül. A Forrester Research szerint a nagyvállalatok közel fele csökkenti IT-kiadásait. Az SAP devizaárfolyamok változásának kiszûrésével 20-22 százalékos növekedést remél az év egészére, szemben a korábbi 24-27 százalékkal.