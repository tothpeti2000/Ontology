Megszabadul chipgyártó kapacitásának egy részétõl a SanDisk

Piaci szakértõk szerint a SanDisk és a Samsung késõbbi összeolvadásának elõszele lehet az a megállapodás, amelynek keretében a memóriakártyáiról ismert amerikai cég csökkenti a rendelkezésére álló chipgyártási kapacitást. 



A SanDisk és a Toshiba vegyesvállalata három félvezetõgyártó üzemet mûködtet Japánban, a most aláírt szándéknyilatkozat szerint a Toshiba közel 1 milliárd dollárt fizet azért, hogy átvegye a gyártókapacitás 30 százalékát. A fennmaradó 70 százalékon továbbra is egyenlõen osztoznak a felek. A SanDisk közleménye szerint a lépésre azért van szükség, hogy csökkenjen a tõkebefektetési kényszer, illetve a cég függõsége a NAND-flash piactól. A Toshiba ezzel a lépéssel növelni tudja chipgyártó kapacitását, a méretgazdaságosság pedig elengedhetetlen feltétel a túléléshez ebben az iparban. 

A Samsung szeptember elején tett 5,8 milliárd dolláros felvásárlási ajánlatot a SanDiskre, azonban a részvényenként 26 dolláros ajánlatot elutasította a cég, szerintük az ajánlat méltánytalanul alacsony. A SanDisk papírjai az ajánlat bejelentésekor 15 dollárt értek. Egyes piaci szakértõk szerint az amerikai cég mostani lépése az elõszele lehet a megegyezésnek. "A Toshiba nem vizsgálná felül a SanDiskkel közös vegyesvállalat kondícióit, ha nem gondolná azt, hogy a Samsung-megállapodás végül létrejön" -- mondta Peter Yu, a BNP Paribas elemzõje.


 Augusztus végén még a Seagate-tel hozták hírbe a SanDisket. Egyes spekulációk szerint a Seagate elsõsorban a SanDisk flashalapú háttértárakat gyártó részlegére feni a fogát -- a piacvezetõ tárolóeszköz-gyártó ezzel az SSD-k szegmensében is felvehetné a versenyt ázsiai riválisaival, elsõsorban a Samsunggal vagy a Toshibával.