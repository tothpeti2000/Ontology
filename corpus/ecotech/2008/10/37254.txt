A Samsung Electronics nyereségének közel fele tûnt el

[Bloomberg/HWSW] Közel felére esett vissza a Samsung Electronics nyeresége a harmadik negyedévben, a kilátások miatt pedig beszakadt a cég papírjainak árfolyama. A világ legnagyobb memória- és LCD-gyártója csökkenti beruházásait a zuhanó árak és gyengülõ kereslet együttes hatására. 



A dél-koreai vállalat háromhavi nettó nyeresége 44 százalékkal 863 millió dollárnak megfelelõ koreai wonra apadt, miután a chipgyártó és LCD-gyártó részlegekbõl egyaránt eltûnt a profit nagy része, a won gyengélkedése ellenére is. A cég papírjai 14 százalékkal 13 éve  nem látott mélypontra estek vissza, miután a kilátásokkal kapcsolatban sem túlságosan bizakodó a vállalat. A korábbi 7 ezer milliárd wonos (4,91 milliárd dollár) félvezetõipari tõkeberuházási keretet a cég csökkentei fogja, egyelõre azonban nem világos, mennyivel.

A chipgyártásból származó jövedelem, mely elsõsorban DRAM- és NAND flash termelést jelent a beágyazott processzorok mellett, 74 százalékkal zuhant meg, és 169 millió dollárnak felelt meg. A DRAM- és NAND-árak egyaránt folyamatos mélyrepülésben vannak a túlkínálat hatására. A DDR2-árak tavaly több mint 85, idén pedig további 50 százalékkal estek, amivel az árszint több gyártónál már az elõállítási költséget is elérte. A NAND egy év alatt átlagosan 80 százalékkal lett olcsóbb.  A Samsungot fejlett geometriájú eljárása, méretgazdaságossága és erõs termékmixe mellett ezen a téren segítette a won jelentõs gyengülése is, így egyelõre még nyereséges tudott maradni, szemben riválisaival. A DRAM-árak jövõre 30 százalékkal gyengülnek, jelzi elõre a Samsung, ami normális körülmények közt elfogadható, a jelenlegi fullasztó szintnél azonban nyomasztó lehet.


Az LCD-panelek gyártásából származó nyereség 44 százalékkal 267 millió dollárra olvadt a forgalom 20 százalékos emelkedése ellenére is, ami súlyos árazási nyomást jelez. Az év elején még szûkös ellátottságúnak várt panelpiac a második félévben váratlanul lefelé vette az irányt a vártnál gyengébb kereslet és kialakuló túltermelés hatására. A Samsung mellett az LG Display nyereségessége is leromlott. 

A telekommunikációs részleg üdítõ ellenpontként erõsen teljesített. A vállalat a tavalyihoz képest 22 százalékkal több, 51,8 millió telefont értékesített. Ezzel magasan felülmúlta legnagyobb riválisai teljesítményét, és 2,2 ponttal 16,7 százalékra tornázta részesedését. A Nokia és az LG mindössze 5 százalékkal több mobilon tudott túladni, míg a Sony Ericsson még enyhén csökkent is -- a Motorola 30-án jelent. A részleg 351 millió dollárnak megfelelõ üzemi nyereséget mutatott fel 4,8 milliárdos árbevétel mellett. Az átlagos eladási ár mindössze 74 eurót tett ki nagyjából.