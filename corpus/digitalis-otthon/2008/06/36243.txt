Több mint tucatnyi új noteszgép a HP-tól

A felfrissített TouchSmart és a színekben bõvelkedõ HP DreamColor Display LCD-monitor mellett nem kevesebb mint 17 új notesgzépet mutatott be Berlinben, a Connecting Your World rendezvényén a Hewlett-Packard. Az új termékek száma meglepõen nagy, elemzõk szerint akár keménynek, agresszívnak is nevezhetõ a HP termékportfóliójának gyökeres frissítése riválisaival szemben.



A megújulás a teljes termékportfóliót érinti a belépõ szintû modellektõl egészen a prémiumkategóriás noteszgépekig, a Voodoo Envy13 notebookról már az elmúlt napokban beszámoltunk. A HP Pavilion sorozat hat új modellel bõvült, de a Compaq Presario sorozat is több új változattal büszkélkedhet. A készülékek mindegyike új dizájnnal érkezik, a termékkínálat pedig egy teljesen új sorozattal, az EliteBook prémiumkategóriával is bõvül.

Az új Pavilion és Compaq Presario noteszgépek HP Imprint 2 névre keresztelt, "folyékony fémre" hasonlító, fényes felülettel a szemet csábítják. Az anyag- és komponensválasztásnál elõtérbe került a környezetvédelem is, a kijelzõpanelek egy része például higanymentes, LCD-es háttérvilágítással rendelkezik. A különbözõ modellek között nem csak Inteles, hanem Turionos konfigurációkat is találhatunk, de a felsõkategóriás modellek között az új Intel Centrino 2 -- akár vPro technológiával kiegészítve -- platformra épített noteszekkel is találkozhatunk. A HP Pavilion Entertainment notebooksorozat láthatatlan, "magic chrome" billentyûi a készülék bekapcsolásakor villannak elõ.


Az új Pavilion noteszgépek megkapták a korábban csak üzleti sorozatoknál elérhetõ ProtectSmart merevlemezvédelmet is, illetve egyes modelleken akár már eSATA külsõ csatolót is felfedezhetünk. A Compaq Presario noteszgépeknél különbözõ beépített vezeték nélküli hálózati megoldásokkal -- akár 3G-kártya --  is találkozhatunk, de a három új notebookban webkamera, analóg mikrofon és nagyfelbontású audió is helyet kaphat.

HP EliteBook 6930p

A prémiumkategóriás HP EliteBook sorozat jelenleg egyetlen tagból áll, melyet azonban a HP DuraCase névre keresztelt magnéziumötvözettel erõsített, a manapság divatos anodizált, szálcsiszolt alumínium köntössel rendelkezõ ház véd, mely a MIL-STD 810F hadiipari elõírásoknak megfelelõ védelmet biztosít a hardverelemeknek. A HP szerint az alumíniumfelület elsõ pillantásra sérülékenynek tûnhet, mégis hatszor jobban ellenáll a karcoknak, mint a korábban használat anyagok -- és teljesen újrahasznosítható.

A HP EliteBook 6930p 14,1 hüvelykes kijelzõvel, 2,1 kilogrammos tömeggel büszkélkedhet, az opcionális Ultra Capacity akkumulátorral pedig a HP szerint akár 15 órán keresztül is üzemelhet egyetlen töltéssel. Az új noteszgépek júliustól lesznek megvásárolhatók.