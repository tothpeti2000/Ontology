Továbbfejlesztette az érintõképernyõs TouchSmart PC-it a HP

[VS] Továbbfejlesztette, átdolgozta, dizájnosabbá tette némileg TouchSmart PC-sorozatának új tagjait a HP. Az új TouchSmart IG504 és IQ506 modellek az iMac-ekkel feltalált "PC-t a monitorba" koncepció mentén születtek meg, azonban itt a monitor egyben egy Tablet PC felületéhez hasonlóan érintõképernyõ is.



Az érintõképernyõ mérete az egyik elõrelépés a tavaly piacra dobott egyetlen modellel szemben, a 19 hüvelykes panelt 22 hüvelykes váltotta. A házat is továbbfejlesztették egy kicsit, a hátoldalon állítható lábat kapott. A nagyobb kijelzõ ellenére az ár is csökkent, a korábbi 1779 dolláros cimkével ellentétben a kisebbik változat már 1299 dollárért hazavihetõ. A plusz TV-tunerrel, a gyorsabb processzorral és nagyobb merevlemezzel szerelt, okosabb IQ506 kétszáz dollárral többe kerül.


A TouchSmart készülékek érintõképernyõjét a Vista beépített Tablet funkciói is használni tudják, de a HP saját TouchSmart szoftvert is mellékel a PC-khez, melyekkel akár a médialejátszás, a képek kezelése is megoldható pusztán az ujjunkkal.

HP TouchSmart 2

A TouchSmart IQ504 modellben 2 GHz-es Intel Core 2 Duo T5750 processzor, 4 gigabájtnyi memória, 320 gigabájtos merevlemez és integrált Intel GMA X3100 grafikus lapja dolgozik, míg a drágább IQ506-ban 2,16 GHz-es Core 2 Duo T5850 processzor, szintén 4 gigabájtnyi memória, 500 gigabájtnyi merevlemez és 256 megabájtnyi saját memóriával rendelkezõ Nvidia GeForce 9300 M GS grafikus lapja található.

