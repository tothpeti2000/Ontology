Megjelent a Novell közösségi Linux-disztribúciójának legújabb verziója

[HUP/HWSW] Újabb népszerû Linux-disztribúció újult meg, az Ubuntu és a Fedora után megérkezett a SUSE közösségi verziója, az openSUSE legfrissebb, 11.0 verziója. Az openSUSE 11.0 legfontosabb újdonságai többé-kevésbé ugyanazok, amelyeket más, modern disztribúciókban is megtalálhatunk: bele került a KDE4 felhasználói felület (KDE 3.5 is választható), a Firefox 3, az OpenOffice 2.4. A fejlesztõk átírták a YaST telepítõt, és változott a csomagkezelõ is.



A teljesen megújult YaST nem csak funkcionalitás terén szolgál újdonságokkal, hanem a kinézete is új, a korábbiaknál sokkal szebb, egyszerûbb, a szemnek kellemesebb. Maga a telepítési folyamat is sokat egyszerûsödött, az openSUSE 11 valóban pár kattintással installálható. Az új csomagkezelõ LZAM tömörítést használ a korábbi bzip2 helyett, ennek köszönhetõen a csomagok kisebbek lettek és gyorsabban is települnek: az openSUSE teljes telepítése mindössze 20 perc körüli idõt vesz igénybe.


 A csomagkezelõ feladata természetesen nem ér véget a telepítés után: az új hardverekhez szükséges illesztõprogramok mellett a frissítések, javítások letöltése is fontos. A PackageKitnek köszönhetõen az openSUSE 11 frissítése pofonegyszerû: az "értesítési területen" (system tray) található ikon változása jelzi, ha új csomagok érhetõk el, és még arról is tájékoztat, ha olyan kritikus frissítések jelentek meg, amelyeket azonnal ajánlott telepíteni.



Az openSUSE 11-be természetesen bekerült az OpenOffice.org 2.4-es verziója, továbbfejlesztett VBA-makró támogatással, és az Impress prezentációkészítõben bevethetõ új effektekkel. Az OOo 2.4 a korábbi bináris Office-állományok mellett együttmûködik az OpenDocument Format fájlokkal is. Office Open XML fájlokat egyelõre csak megnyiti lehet, menteni nem. Ez az elsõ olyan kiadása az openSUSE-nak, amelyben alapértelemezetten települ a hunspell helyesírás-ellenõrzõ is.

A disztribúcióba a pár nappal ezelõtt megérkezett Firefox 3.0 végleges verziója még nem kerülhetett bele, a felhasználók a telepítés után az ötödik bétát használhatják, ami természetesen frissíthetõ a végleges verzióra. Az Ubuntu 8.04-hez hasonlóan a PulseAudio gondoskodik a hangzásról, amiben nem csak az összes alkalmazás hangerejét lehet külön állítani, hanem tetszõleges szoftver hangját a hálózaton keresztül más gépekre is elküldhetjük stream formájában. Az openSUSE 11 az elsõ olyan disztribúció, amelybe bekerült a Banshee zenelejátszó 1.0 verziója, amely már videókat is támogat.

Az openSUSE 11 jelentõsen meghízott, telepítõ CD-t ezért már ne is keressünk, csak DVD ISO formában érhetõ el a disztribúció, emellett négyféle Live CD létezik, 32 és 64 bites x86 rendszerekre KDE vagy GNOME környezettel. A szoftver letölthetõ az openSUSE oldaláról, vagy a hivatalos magyar tükörrõl. Az openSUSE 11 boltokban is kapható lesz, a dobozban a telepítõlemez mellett teljes nyomtatott dokumentációval és 90 napos telepítés támogatással. A szoftver kereskedelmi verziójának ára 60 euró.

Véleménye van?
Szóljon hozzá a fórumban
írjon szerkesztõségünknek!