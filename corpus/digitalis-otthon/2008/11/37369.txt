Új MSI notebook 16 hüvelykes képátlóval

Az MSI a 16 hüvelykes méretosztályban indította útjára legújabb noteszgépét, ami leginkább a multimédiás alkalmazások által támasztott követelményeknek szeretne megfelelni.



Az MSI EX noteszgép-sorozatának legújabb alkotója, az EX623 Core 2 Duo processzort foglalkoztat, mellé akár 4 gigabájtnyi rendszermemória is rendelhetõ. A 16 hüvelykes, szélesvásznú, 1366x768 képpontos kijelzõt 512 megabájtos NVIDIA Geforce 9500M GS videochip látja el tartalommal, mellé a hangot mélysugárzóval is kiegészített hangszórórendszer adja.


A merevlemez alapesetben 160, 250, vagy 320 gigabájtnyi adatot tárolhat, mellé Blu-ray meghajtó is kérhetõ. Az EX623-nak a csatlakoztathatóság oldaláról sincs szégyenkeznivalója, a vezetékes hálózatok mellett 802.11 b/g/n szabványú drótnélküli hálózatokhoz is csatlakozhat, helyi kapcsolatok pedig Bluetooth 2.0 adaptere segítségével építhetõk ki. Az interneten kapcsolatot tartókat 2 megapixeles webkamera kényeztetheti. 

 

A 2,7 kilogrammos MSI EX623 16 hüvelykes, szélesvásznú kijelzõje alatt numerikus pad számára is akadt hely, de a nagyméretû készülékház oldalán a három USB-port, a FireWire-kapu és az ExpressCard-kártyahely társaságában egy eSATA-port is felfedezhetõ, igaz, a HDMI-kimenet valamiért kimaradt a lehetõségek közül. Az MSI dátumokkal és árakkal még nem szolgált a Windows Vista Home Premium operációs rendszerrel felvértezett EX623-mal kapcsolatban.