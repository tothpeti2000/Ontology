Még karácsony elõtt hazánkba érnek a Lenovo netbookjai

Decembertõl a magyar üzletek kínálatában is feltûnnek a korábban leginkább keményvonalas üzleti számítógépeirõl ismert Lenovo netbookjai. Az IdeaPad S9 és S10 a kategóriatársakhoz hasonlóan az olcsó, egyben nagyfokú mobilitást nyújtó számítógépeket keresõk számára lehet életképes alternatíva.



A kínai számítógépgyártó augusztus elején jelentette be az IdeaPad termékcsaládba tartozó netbookjait, melyek két méretben, 8,9 és 10 hüvelykes, LED-háttérvilágítású kijelzõvel is elérhetõk (elõbbi kivitel az S9-es, utóbbi az S10-es jelzést viseli). A Lenovo decembertõl mindkét  netbookot forgalomba hozza itthon, összesen három színváltozatban: az S9-es gép fekete, az S10-es fehér és vörös színben kerül a polcokra.

Lenovo IdeaPad S10


 A Lenovo IdeaPad S9e jelzésû, 8,9 hüvelykes kijelzõvel ellátott típusba a már jól ismert, 1,6 GHz-en ketyegõ Intel Atom N270-es processzor kerül, összesen 1 gigabájtnyi DDR2 rendszermemóriával kiegészítve. A 80 gigabájtos merevlemezzel szerelt gép szériafelszereltségéhez egyebek mellett WLAN-vezérlõ, Bluetooth-rádió, webkamera és kártyaolvasó is tartozik majd.

A nagyobb kijelzõméretû S10-be ugyanaz az Intel Atom processzor teljesít majd szolgálatot, mint a kisebbik gépben, ebbe a típusba ugyanakkor több; 1,5 GB memória kerül valamint a merevlemezkapacitás a duplájára, 160 gigabájtra nõ. Mindkét típus része lesz az úgynevezett Instant On technológia, melynek köszönhetõen a gépek egy gombnyomással szinte azonnal használatra készek, így a felhasználók gyorsan leellenõrizhetik email-jeiket, szörfölhetnek a neten, csetelhetnek, képeket nézhetnek meg vagy zenét hallgathatnak anélkül, hogy teljesen be kéne lépniük az operációs rendszerbe.

A Lenovo IdeaPad S9 és S10 modellek Windows XP Home operációs rendszerrel elõtelepítve érkeznek, javasolt fogyasztói áruk rendre 99 900 és 129 900 forint lesz. A kisebb kijelzõvel ellátott modellre egy, a nagyobbik gépre két év jótállást vállal a gyártó.