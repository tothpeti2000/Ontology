Megfizethetõ ultrahordozható noteszgép került az ASUS választékába

Piacra dobta az alsó árszegmensbe szánt ultrahordozható noteszgépcsaládját az ASUS. Az N20A a HWSW által is kipróbált, általunk kissé identitászavarosnak vélt N10J nagytestvére, nagyobb kijelzõvel, jóval erõsebb processzorral és lényegesen gyengébb grafikus motorral.



Újabb modellel egészítette ki noteszgépeinek amúgy is meglehetõsen bõségesnek számító kínálatát az egyik legdinamikusabban növekvõ piaci szereplõnek számító tajvani ASUS. Az N20A modellszámozású hordozható számítógépek a mobilitást elõtérbe helyezõ, ugyanakkor korlátozott büdzsébõl gazdálkodó felhasználók számára készültek. Olyanoknak, akik egy netbook teljesítményénél többet várnak viszonylag kompakt méret mellett, ugyanakkor nem szándékoznak több ezer dollárt fizetni a miniatürizálásért cserébe.

ASUS N20A

Az elegáns, szálcsiszolt alumíniumot idézõ, de valójában mûanyag külsejû N20A noteszgépek a noteszgépeknél optimálisnak tekinthetõ, 12,1 hüvelykes képátlójú, WXGA (1280x800 pixeles) felbontású kijelzõt kapják. A TFT-t az Intel GM45 Express lapkakészletbe integrált GMA X4500HD grafikus motor hajtja meg (ez bár gyorsabb, mint az eddigi integrált megoldások, de jóval lassabb, mint az N10J-ben található, átkapcsolható GeForce lapka), az egyéb számítási feladatokat pedig egy Core 2 Duo processzor végzi. A noteszgépbe maximum 4 gigabájt memória építhetõ, a merevlemez kapacitása 160, 250 vagy 320 gigabájt lehet.


Az N20A a kommunikációs technológiák terén sem szégyenkezhet, a gépbe Bluetooth 2.0 és pre-802.11n-kompatibilis WLAN kerül a gigabit ethernet port mellé, a gépen ezen kívül a noteszgépeknél máig ritkaságnak számító, külsõ merevlemezeknek dedikált E-SATA csatlakozó is megtalálható lesz. Az N20A hangrendszerét az Altec Lansing szállítja, a multimédiás repertoárt pedig egyebek mellett HDMI-kimenet, kártyaolvasó és webkamera teszi teljessé. A 30,3 x 22,5 x 3,1 centiméteres méretû gép tömege optikai egységgel és az alap, háromcellás akkumulátorral mindössze 1,83 kilogramm.

Az ASUS a Windows Vista operációs rendszer különbözõ változataival szállítja az N20A-t, melynek induló ára a tengerentúlon 999 dollár. A gép a cég hazai leányvállalatától származó információk szerint idén már biztosan nem kerül forgalomba Magyarországon.