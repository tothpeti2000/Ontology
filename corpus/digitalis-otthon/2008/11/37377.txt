Játékosoknak szánt noteszgéppel jelentkezett az MSI

Az MSI igen olcsó, játékosoknak szánt noteszgéppel rukkolt elõ. A GX630 AMD processzorral és NVIDIA grafikus processzorral próbál a követelményeknek megfelelni.



Az MSI 800 dolláros listaáron kínálja legújabb, játékok futtatására szánt noteszgépét, a GX630-at, melyben kétmagos AMD Turion X2 processzor és 512 megabájt saját memóriát birtokló NVIDIA GeForce 9600M videochip gondoskodik a megfelelõ számítási teljesítményrõl és megjelenítési minõségrõl. A notesz 15,4 hüvelykes, szélesvásznú kijelzõje fényes felületû, rajta 1280x800 képpont látható -- ebben a kategóriában ez ma már a minimum.


A billentyûzet alatt a processzoron és a videochipen kívül 4 gigabájt DDR2 memóriát, 250 gigabájtos merevlemezt és DVD-írót is találunk. A GX630 a vezetékes hálózatok mellett 802.11 b/g/n szabványú vezeték nélküliekhez is csatlakoztatható, illetve Bluetooth-eszközökkel is szót ért. A gépházon három USB 2.0 port, HDMI-kapu, kártyaolvasó és egy 2 megapixeles webkamera is van. 

 

A noteszgép hatcellás akkumulátorát a gyártó saját ECO Engine energiagazdálkodási rendszere szabályozza, a felhasználó öt különféle körülmény szerint állíthatja a csúszkát a nagyobb teljesítmény, illetve a hosszabb akkumulátoros üzem között. A GX630 a tuningmesterek kedvence is lehet, az MSI Turbo Drive a processzor névleges órajelét akár 15 százalékkal is megemelheti.