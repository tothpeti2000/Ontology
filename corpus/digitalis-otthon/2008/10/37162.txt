Decembertõl kapható az LG második Prada okostelefonja

Beérett az LG és az olasz Prada divatcég együttmûködésének legújabb gyümölcse: hónapokon belül érkezik a második generációs Prada okostelefon. A szétcsúsztatható, QWERTY-billentyûzetes utód lényegesen okosabb az elõdjénél, de ugyanannyiért árulják majd a boltok az év végétõl.



Az LG több mint két éve kezdte a közös munkát az olasz divatházzal a telefon megtervezésével kapcsolatban. Az új Prada telefon formatervét -- akárcsak az elõzõ változat esetében -- Miuccia Prada irányításával a divatház tervezõi dolgozták ki, a készülék kezelõfelületét, menüit, a háttereket és hangokat szintén a Prada tervezõi készítették el. Az új készülék elsõ ránézésre nem is különbözik lényegesen elõdjétõl, az elõlapot továbbra is a megszokott 3 hüvelykes, 240x400 pixeles felbontású érintõkijelzõ borítja.

LG Prada II: üzenetfüggõknek

A Prada II azonban már egy szétcsúsztatható mobil, teljes QWERTY-klaviatúrával, így a szöveges üzenetek írása lényegesen egyszerûbbé válhat az új változattal. Talán ennél is lényegesebb újdonság az új, négy- plusz kétsávos rádió, ami immár a gyors adatátvitelre képes HSDPA-hálózatokkal is együttmûködik. A frissített változatba 802.11b/g kompatibilis WLAN-modul is került, és 2.1-es Bluetooth adóvevõt is kapott. Helymeghatározó (GPS) rendszer ellenben nincs a most megjelent készülékben sem.


Az LG második Prada telefonja mindezen túl egy 5 megapixeles kamerával is rendelkezik, ami LED-vakut is kapott, valamint alkalmas videofelvétel készítésére is. Az érzékelõ elõtt található optikát a Schneider-Kreuznach szállítja. A készülék multimédiás képességeit a szokásos zenelejátszó és az FM-rádió teszik teljessé.

Az új Prada az LG tervei szerint még idén év vége elõtt megjelenik a nagyobb nyugat-európai piacokon, így többek közt Franciaországban, Hollandiában, Nagy-Britanniában, Németországban, Olaszországban és Spanyolországban. A divattelefonért 600 eurót kérnek majd.