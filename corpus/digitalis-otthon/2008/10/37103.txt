Ebook-olvasók: érkezik az új hullám

A tengerentúlon sikertörténetté vált Ebook-olvasók edddigi generációi nem terjedtek el Európában, de az Amazon és Sony új megoldásai talán megtörik a jeget. Eddig drágák, csúnyák voltak, ráadásul nehezen használhatóak, az új modellek igyekeznek ezen segíteni, miközben az iPhone itt is jobbról elõz.



Még mindig hobbi szinten

A Sony nemrég jelentette be az Egyesült Államokban legújabb, PRS-700  Ebook-olvasóját, mely méreteiben megegyezik a korábbi modellel, viszont a kijelzõ érintésérzékennyé vált, így egy laza ujjmozdulattal lehetséges lapozni vagy szöveget kijelölni, illetve a virtuális billentyûzet segítségével egyszerûen lehet gépelni is. Az újítás viszont kevésnek bizonyulhat, hiszen azon túl, hogy nem kapott háttérvilágítást a kijelzõ, tehát sötétben nem olvasható, vezetéknélküli csatolóval sem rendelkezik, ami a konkurens Amazon termékében éppen az egyik legcsábítóbb képesség. Napsütésben viszont a Sony hathüvelykes, magas kontrasztarányú, elektronikus papírból készült kijelzõje jól teljesít, de ez nem biztos hogy elég lesz ahhoz, hogy a várható 400 dolláros árat sokan kifizessék érte.

Sony PSR-700 

Az Egyesült Államokban tavaly bemutatott, ott piacvezetõvé vált Kindle Ebook-olvasót Európában egyedül a britek élvezhetik hivatalosan. Az ottani szaksajtó viszont cinikusan reagálta le, hogy a szigetországban pár hete mutatták csak be a Kindle-t, miközben az amerikai lapok már az utód érkezésérõl cikkeznek. Az egy évvel ezelõtt, kis érdeklõdés mellett megjelent Kindle utódja már nem követi el azt a hibát, hogy magas induló árával elriasztja az vevõket, illetve barátságosabb külsõt is kapott állítólag, így el lehet hinni róla, hogy egy fogyasztói termék és nem egy technológiai kísérlet torzszülöttje.

Robbanás elõtt a piac

Az elsõ Kindle egyébként mostanra kezd népszerûvé válni az Államokban, egyre többet adnak el belõle, így logikus lépés lenne a megindult érdeklõdést meglovagolva egy javított változatot még karácsony elõtt piacra dobni. A Kindle esélyeit növeli a Citigroup egyik elemzõje, Mark Mahaney nyár végi ajánlása, ami szerint érdemes Amazon részvényekbe fektetni, mert a Kindle eladásai pontosan az elsõ Apple iPod mintáit követik, azaz megvan az esély, hogy ugyanakkorát robbanjon az Ebook-piac is, mint amit a zenelejátszók produkáltak pár éve.

Kindle 2 elsõre

A Kindle 2-rõl elsõként a Boy Genius Report blog számolt be részletesebben. Az ottani leírás szerint az új modell kijelzõje azonos méretû, mint az elõdé, de maga a ház kisebb lett. Az oldalsó billentyûk új helyre kerültek a véletlen lapozások elkerülése végett, eltûnt az SD-kártyaolvasó, a készüléknek immár nem saját töltõje van, hanem bármely USB-portról képes tölteni. Az olvasó hátlapja fémbõl készült, ezzel együtt az akkumulátor elérhetetlenné vált, így már nem cserélhetõ, csak szervizben.

Az Amazon egyelõre nem közölt hivatalosan sem dátumot, sem árakat, de a BGR bloggere szerint ha ez már a végleges termék és nem csupán egy prototípus, akkor az Amazon nem fog sokáig várni a terítéssel. Azt viszont senki nem tudja megbecsülni sem, hogy lesz-e európai bejelentés is vagy az öreg kontinens továbbra is csak papírkönyveket olvashat?

Az okostelefon mindenkinek vetélytárs


Az elektronikuskönyv-olvasók versenyébe az okostelefonok is beszállhatnak, a Forbes.com beszámolója szerint az iPhone-hoz elérhetõ Stanza alkalmazás komolyan megszorongathatja a legnépeszerûbb Ebook-olvasó címet viselõ Kindle-t. A Stanza idén júliusban tûnt fel az Apple Store alkalmazásai között, s azóta 395 ezer letöltést regisztráltak, ami minden nap további 5 ezerrel nõ a háromfõs fejlesztõcsapat, a Lexcycle szerint. Összehasonlításképp: a Citigroup elemzõi 380 ezer Kindle eladásra számítanak idén, míg a Forrester ennek a számnak csak a töredékét jósolja a Sony olvasóival kapcsolatban.

Könyvolvasás telefonkijelzõn

A Stanza legnagyobb elõnye, hogy nem kerül újabb eszköz a táskába, ráadásul a szoftver ingyenes, sõt a letölthetõ könyvek is azok. Igaz, csak 50 évnél idõsebb írások kerültek be az adatbázisba, míg a Kindle esetében 180 ezer kötet közül lehet válogatni, akár a legújabb bestsellerek is megvehetõek egyenként 10 dollárért.