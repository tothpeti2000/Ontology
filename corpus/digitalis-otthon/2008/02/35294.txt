Moduláris mobiltelefonnal csinálna piaci forradalmat egy izraeli cég

Mobiltelefonokkal ma már szinte Dunát lehet rekeszteni, a nagy gyártók évente akár 30-40 új modellt is piacra dobnak, a készülékek szolgáltatásai évrõl évre változnak, a vásárlók pedig lelkesen cserélgetik õket, hogy mindig a  legfrissebb technológiával és legdivatosabb kinézettel felvértezett változat legyen náluk. A piac további sajátossága, hogy a gyártók minél több és több szolgáltatást szeretnének a készülékekbe zsúfolni, azonban rendszerint ezt csak úgy tudják megtenni, hogy a "mindent egyben" telefonok egyik felhasználási területen sem nyújtanak kiemelkedõt.



Az izraeli Modu teljesen újszerû megközelítéssel lépne piacra. A vállalat azt tervezi, hogy egy mobiltelefon-magot épít, amelyet aztán többféle eszközbe lehet dokkolni, így aztán a telefonból lehet navigációs eszköz, autótelefon, fényképezõgép, asztali telefon, zenelejátszó, játékkonzol vagy akár más. Minden kiegészítõ speciális lenne, ezáltal a lehetõ legtöbbet lehetne kihozni belõle, miközben nem kell kompromisszumokat kötni: egy e-mailezésre alkalmas mobilnál feltétel a nagy kijelzõ és a QWERTY billentyûzet, egy zenelejátszó, egy navigációs eszköz vagy egy fényképezõgép esetében egész mást vár el a vásárló.

Az egy éve alapított cég szerint akkora az érdeklõdés az újszerû telefon iránt, hogy egy 2009-es tõzsdére vonulással akár 250-350 millió dollár tõkét is be tud majd vonni, 2010-re pedig nem csak hogy elérheti a nyereségküszöböt, hanem akár némi profitot is termelhet. A Modu, amelynek az egyik befektetõje a memóriakártyáiról ismert SanDisk, 2011-re 1 milliárd dolláros forgalmat vár a telefonból és a kapcsolódó kiegészítõkbõl, persze ennek csak egy része csapódik le majd nála, a nagyobb részt a rendszer köré csoportosuló, kiegészítõket gyártó cégek teszik zsebre.

A Modu mobil a jövõ heti World Mobile Congress egyik sztárja lesz és alighanem sokat hallunk majd róla. A mobilipar legfontosabb éves seregszemléje alighanem kulcsfontosságú lesz a cég életében. Az izraeli gyártó elképzelései szerint a minél nagyobb sikerhez az kell majd, hogy maga az alapkészülék olcsón megvehetõ legyen, a nagyobb profitot a különféle héjak és kiegészítõk hozzák majd. A Modu célja, hogy a burkolatokat akár újságosnál is meg lehessen vásárolni, például helyi információkkal feltöltve.

A 40 grammos Modu mobil "mag"


 Elsõ ránézésre úgy tûnhet, a Modunak nem sok esélye lesz az olyan piaci gigászok ellen mint a Nokia, a Samsung vagy a Motorola, azonban nem szabad elfelejteni, hogy az újszerû elképzelések már több céget is sikeressé tettek a mobilpiacon, gondoljunk csak a több mint 4 millió iPhone-t eladó Apple-re, vagy a BlackBerryk gyártójára, a Research In Motionre. A Modu nem csak puszta ígéret, a vállalat már megállapodott a gyártásáról a Foxconnal, a chipeket pedig a Texas Instruments szállítja majd hozzá.

A Modu októberben dobja piacra a készüléket, amely az izraeli Cellcom, az orosz Beeline és olasz Telecom Italia szolgáltatónál már biztosan kapható lesz. A vállalat emellett nagy divatházakkal is tárgyalásokat folytat, amik stílusos külsõ házat, héjat terveznek majd a Modu mobilhoz. Januárban érkeznek majd az elsõ funkcionális kiegészítõk, amelyekbe a mobilt behelyezve fényképezõgéppé vagy zenelejátszóvá válik. Úgy tudni, a nagyok közül a Universal Music már érdeklõdik egy zenelejátszásra alkalmas héj iránt.