A Dell szállítja második DisplayPortos monitorát

A 30"-os modell mellett 24 hüvelykes változatban is rendelhetõ DisplayPort csatlakozóval ellátott monitor a Delltõl: a vállalat bejelentette, hogy szállítja decemberben bemutatott 2408WFP monitorát. A kistestvérért a 30 hüvelykes árának töredékét, csupán 700 dollárt kell a tengerentúlon fizetni.



A Dell 24 hüvelykes szélesvásznú monitorának felbontása 1920 x 1200 pixel, fényereje valamivel magasabb, mint a 30 hüvelykes változaté, a láthatósági szög pedig minden irányból 178 fok. A monitor tipikusnak nevezett, valójában szürkébõl szürkébe frissítõ idõparamétere 6 ms. A monitoron nem csak a DisplayPort csatlakozó található, hanem négy USB-port és kilenc memóriakártya-típus fogadására alkalmas kártyolvasó is helyet kapott.


A 9,58 kilogrammos készüléken két DVI-és egy HDMI-csatlakozást is találhatunk, de ezek mellett VGA-, komponens-, valamint S-video szabvány szerint csatlakozó berendezéseket is ráköthetünk, így set-top-boxok, konzolok és DVD-lejátszók képét is megjelentetheti



A DisplayPort több színt, nagyobb felbontást, magasabb frissítési frekvenciát és kevesebb kábellel megvalósítható csatlakoztatást ígér. Az új szabvány a HDMI-hez hasonlóan egyesíti az audio- és videojeleket is, hogy azok ugyanazon a kábelen keresztül közlekedhessenek az eszközök között. A sávszélesség emelésével sokkal részletesebb és tisztább képekre, nagyobb sávszélességet igénylõ hang átvitelére számíthatunk.