A Kingston átlagos méretû pendrive-ja memóriakártyákat is fogadhat

A Kingston új DataTraveler Micro Reader USB memóriakulcsa nem csak saját memóriával rendelkezik, de a mobiltelefonunkból kibányásztott Memory Stick M2, illetve a MicroSD/SDHC kártyák csatlakoztatását is lehetõvé teszi a számítógéphez.



A Kingston DataTraveler Micro Reader elsõ ránézésre egy közönséges pendrive-nak látszik, de a piacon kapható egyéb megoldásoktól két kártyahelye különbözteti meg. A pendrive egy, kettõ, illetve négy gigabájtos kapacitással vásárolható meg, ezt a mennyiséget pedig további gigabájtokkal egészíthetjük ki a kártyarésekbe helyezhetõ Memory Stick M2, illetve a MicroSD/SDHC kártyák segítségével.


A memóriakulcs-memóriakártya párosítására számtalan példát hozhatunk, de az eddig megvalósult megoldások fizikai méretük miatt nem terjedtek el, hiszen az ezekbe csúsztatható xD, Memory Stick, vagy SD-kártyák nem tették lehetõvé, hogy a termékek ilyen kisméretûek lehessenek, mint a hétköznapi, e lehetõséget nem kínáló változatok.

Kingston DataTraveler Micro Reader

A 64 x 19,8 x 10,4 milliméteres DataTraveler Micro Reader beépítet memóriája elég gyors ahhoz, hogy támogatást biztosítson Windows Vista alatt a ReadyBoost gyorsítótárazáshoz. Emellett szinte az összes mai mobiltelefon memóriakártyáját képes írni-olvasni, tehát minden újabb Sony Ericsson, LG, Samsung, vagy Nokia (a teljesség igénye nélkül) telefontulajdonos számára teheti könnyebbé és egyben kábelmentessé a telefon és a számítógép közötti adatcserét. A pendrive mindhárom változata már ebben a hónapban kapható lesz elfogadható áron, az egygigás változat 19,25, a két gigabájtos 28,25, a négy gigabájt tárolására alkalmas modell pedig 42 dollárért kerülhet a vásárlókhoz.