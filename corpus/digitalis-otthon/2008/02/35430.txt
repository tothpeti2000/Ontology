Megérkeztek a frissített MacBook és MacBook Pro noteszgépek

[News.com, HWSW] A petykáknak, várakozásoknak megfelelõen pár órával ezelõtt frissítette MacBook és MacBook Pro noteszgépsorozatát az Apple, a felújított Pro gépek gyorsabb processzorokat és grafikus processzort, a MacBook Airnél megjelent, több érintést érzékelõ touchpadet és egyes modellek LED-es háttérvilágítású kijelzõt kaptak.



Az új MacBook Prókban akár 2,6 GHz-es, 6 megabájtnyi gyorsítótárral ellátott processzor, 300 gigabájtos merevlemez, és NVIDIA GeForce 8600M GT mobil grafikus processzor található meg ezentúl, 512 megabájtnyi saját memóriával. A 17 hüvelykes változatot már LED-es háttérvilágítású kijelzõvel szerelik. A MacBook Airnél megjelent "multitouch" érintõpad az új Prókban is helyet kapott.

A 15 hüvelykes, 200 gigabájtos merevlemezzel, 2,4 GHz-es processzorral szerelt MacBook Pro a tengerentúlon 1999 dollárért rendelhetõ meg, míg a 17 hüvelykes kijelzõvel szerelt, 2,6 GHz-es processzorral, 250 gigabájtos háttértárral ellátott változat 2799 dollárért vihetõ haza. Az európai árak ugyanekkorák lesznek, csak euróban, ami pillanatnyilag 50 százalékos extra költséget jelent az öreg kontinens lakóinak -- és közelítõleg ennyi extra bevételt az Apple-nek.




A frissített MacBook 120 gigabájtos merevlemezzel, 2,1 GHz-es processzorral 1099 dollárba kerül, míg a 2,4 GHz-es processzorú változatért már 1499 dollárt kér el az Apple. Az iPhone fejlesztõkészlet, melyet szintén februárra ígért a cég, végül -- szintén a várakozásoknak megfelelõen -- nem vált letölthetõvé.