Közeleg a HP elsõ ultramobil PC-je

A Menlow platform jókora lendületet adott az UMPC kategóriába sorolható számítógépeknek, egymás után jelennek meg az újdonságok, ma épp a HP közelgõ kisgépének specifikációi szivárogtak ki. Az információk még nem hivatalosak, de kételkedni sincs okunk bennük.



A HP termékei között már korábban vártuk egy UMPC megjelenését, hiszen a tablet PC termékosztály elsõ tagjai között volt a HP TC-1000, majd TC-1100. A HP tablet-idõszámítása is újraindult, az egy hónapja bemutatott tx2000 12,1 hüvelykes kijelzõvel jelenleg 1299 dollárért kapható. A HP Compaq 2133 közelgõ bejelentésekor az eddig kiszivárgott adatok nyerhetnek megerõsítést, de természetesen megtörténhet ezek módosulása is. A vélhetõen Silverthorne típusú processzor mûködési frekvenciájáról egyelõre nem áll rendelkezésünkre információ.


A 8,9 hüvelykes kijelzõ felbontása 1366x766 képpont, ami nem kevés, tekintettel arra, hogy a mai napig jelennek meg UMPC-k 800x480 képpontos megjelenítõvel. A 2133 további jellemzõi között teljes 54 milliméter szélességû Express Card kártyahelyet, az általános méret 95 százalékát elérõ QWERTY billentyûzetet, valamint webkamerát találhatunk, melyet bizonyosan ki fog egészíteni a hagyományos merevlemezt kiváltó, extraként rendelhetõ SSD meghajtó.

HP 2133 UMPC

Az 1,13 kilogrammos pehelysúlyú gép gigabit sebességû vezetékes és vezeték nélküli hálózati csatolóval egyeránt fel lesz szerelve, amennyiben fejjel és lemezzel rendelkezõ merevlemez a tárolóegysége, azt gyorsulásérzékelõs védelemmel is ellátja a gyártó. Az Apple 12 hüvelykes PowerBook modelljének vonalait idézõ anodizált alumínium burkolatba zárt hardverek a választható Windows Vista, vagy Linux operációs rendszerek által egyaránt kordában tarthatók majd.