Közel 14 megapixeles felbontású a Sony új fényképezõgépe

A Sony új kompaktfényképezõje, a Cyber-shot DSC-W300 13,6 megapixeles érzékelõvel 4224x3168 képpont felbontású fotókat is rögzíthet.  Mi csak remélhetjük, hogy a Carl Zeiss optika képességei igazodnak a szenzor által kínáltakhoz.



A DSC-W300-at szembeállítva a széles körben kapható hat-hét megapixeles kompaktokkal, szinte eszementnek és oknélkülinek találhatjuk a W300 képpont-többletét. Fõleg akkor, ha figyelembe vesszük, hogy a monitorunkon átlagosan 1,4 millió képponton megtekintett hét, vagy tizennégy megapixeles teljes fényképek egymástól se közelrõl, se távolról nem különböznek a részletgazdagság tekintetében.


Mindemellett a nagyobb pixelszámnak van értelme, de csak és kizárólag jó minõségû optikával párosítva. A háromszoros optikai zoommal ellátott DSC-W300-zal készült képek esetében, ha megelégszünk az öt megapixeles felbontással, kihasználhatjuk a plusz képpontokat, amolyan teljes értékû zoomkiegészítõként, hiszen 14 megapixelbõl kivágva az 5 megapixelnyi képrészletet máris közelebb jutottunk a fotózandó témához. A háromszoros zoom teljes használata mellett a csökkentett felbontásban igen nagy zoomtöbbletet kapunk, részletvesztés nélkül.

Sony Cyber-shot DSC-W300

A Sony Cyber-shot DSC-W300-at optikai rázkódásvédelemmel is felszerelték, az érzékenység pedig akár ISO 6400-as értékig is feltornászható, bár ennek használata csak a legvégsõ esetekben ajánlott, ekkor már igen zajos képeket kapunk. A készülék érzékelõje nagy, 1/1,7 hüvelykes, de az ezen helyet foglaló képpontok nagy száma miatt ettõl még nem zajmentesebb a kép.

A képérzékelõ a nagy felbontás ellenére gyorsan kiolvasható, a géppel extragyors sorozatok is készíthetõk, igaz három megapixeles felbontásban, de öt kép másodpercenkénti sebességgel. A 156 grammos, 94,3x59,0x26,8 milliméteres készülékház 230 ezer képpontos, 2,7 hüvelykes kijelzõnek ad helyet, amelyet szerencsére egy optikai keresõ is kiegészít. A W300 tápellátásáról lítiumion akkumulátor gondoskodik, a képek, vagy a maximum VGA felbontású 30 képkockás klipek a 15 megabájt belsõ memória mellett MemoryStick Duo kártyaváltozatokra kerülhetnek.