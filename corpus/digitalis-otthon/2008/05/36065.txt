Akár Wii konzolon is futhatnak az új SDK-val készült Opera Widgetek

Új, bétás állapotú fejlesztõkészletet tett elérhetõvé az Opera Software, mely az Opera böngészõhöz készített kis alkalmazások, úgynevezett widgetek elkészítését és tesztelését teszi egyszerûbbé.



Az új Opera Widget SDK-val a keresztplatformos widgetek megjelenését is tesztelhetjük, megnézhetjük, hogyan jelenik majd meg apró alkalmazásunk adott felbontású telefonon, a tévén -- a Wii letölthetõ böngészõjét használva --, vagy más eszközökön, például az Archos ezt támogató médialejátszóin. A norvég cég komoly, ám még bétás eszközt adott a fejlesztõk kezébe.

Az SDK-val webes szabványoknak megfelelõ, CSS-t, JavaScriptet, Ajaxot és HTML-t alkalmazó apró webes programok írhatók, melyek a böngészõben futhatnak. Ezek az alkalmazások megmutathatják elektronikus postafiókunk állapotát, részvényeink állását, vagy a várható idõjárást is egyetlen gombnyomásra.



A widgeteket támogatják majd az Opera mobilos böngészõinek új, 9-es sorozatú változatai, a symbianos böngészõk éppúgy, mint a Nintendo Wii konzolhoz letölthetõ verzió. A legnépszerûbb mobil böngészõ, az Opera Mini sajnos alkalmatlan az apró alkalmazások futtatására. A fejlesztõkészlet az Opera weboldaláról szerezhetõ be.