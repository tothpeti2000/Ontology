A vevõre bízná a notebook összeszerelését az OCZ

A hazánkban leginkább memóriamoduljairól ismert OCZ gyártó olyan noteszgép-vázzal jelentkezett, amelybe éppúgy, mint a félkész barebone számítógép-alapokba, a felhasználó építheti a cserélhetõ, pontosabban bontható tartalmat.



Az OCZ termékei között jelenleg memóriamodulokon kívül flash memóriákat, videokártyákat, SSD-meghajtókat és tápegységeket is találhatunk, ezeket egészíti ki az a noteszgép-váz, amely "szereld magad" szellemben csak az alapokat tartalmazza. A 3,2 kilogrammos alap 15,4 hüvelykes, szélesvásznú kijelzõt tartalmaz, a billentyûzet alatt pedig egy olyan alaplapot, melyen Intel PM965/ICH8M lapkakészlet található és egy 512 megabájt memóriával gazdálkodó NVIDIA GeForce 8600M GT videochip. A processzort, memóriát, merevlemezt és egyebeket a vevõnek kell beszereznie és beszerelnie.


A noteszváz támogatja a SATA csatolóval szerelt merevlemezeket, amelyekbõl helyszûke miatt természetesen csak a noteszekbe illõ 2,5 hüvelykes változatok alkalmazhatók, továbbá négy USB kapu, 54 milliméteres ExpressCard kártyahely, DVD író és ujjlenyomat-azonosító áll a felhasználó rendelkezésére. A külön kérhetõ kiegészíthetõk között Bluetooth 2.0 modult, TV-vevõt, valamint 802.11 a/g/n Intel vezeték nélküli hálózati csatolót találunk.



A kilenccellás akkumulátorral ellátott keret mellé az OCZ igen vaskos építési útmutatót ad, amelyet kiegészít internetes és telefonos segítséggel is -- igény esetén a cég a gépépítõket a doboz kibontásától az operációs rendszer telepítéséig végigvezetve. Eugene Chang, az OCZ Systems Solutions termékmenedzsere szerint a készlet segítségével lehetõvé válik, hogy a felhasználó saját maga alakítsa ki a céljaihoz legjobban alkalmazkodó  játékkonfigurációt.

Egyelõre nem ismert a csavarhúzóval és az egyéb szerszámokkal is "meghintett" készlet ára, amely eldöntheti a termék sikeressé válását is, azonban annyit biztosra vehetünk, hogy még ebben az évben megérkezik a piacra.