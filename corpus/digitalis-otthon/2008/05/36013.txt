A Fujitsu Siemens szórakoztatásra termett notesszel jelentkezett

A Fujitsu Siemens kimondottan szórakoztatásr szánja 17 hüvelykes kijelzõvel szerelt AMILO Xi 2550  multimédiás notebookját. Az újdonság akár Blu-ray optikai meghajtóval is rendelhetõ.



A Fujitsu Siemens most bemutatott AMILO Xi 2550 noteszgépe az asztaligép-helyettesítõ kategóriában indul a vásárlók kegyeiért, 17 hüvelykes, 1920x1200 képpont megjelenítésére alkalmas kijelzõjével és kereken négy kilogrammjával nem nevezhetõ a legkönnyedebb útitársnak. A hatalmas burkolat alatt Core 2 Duo processzorok izzadhatnak (maximum 2,5 GHz T9300) akár 4 gigabájt rendszermemória mellett, a megjelenítésért pedig ATI Mobility Radeon HD2700 videochip gondoskodik, mely 256 megabájtnyi   GDDR3 memóriával gazdálkodhat.


 Csodálkoznánk, ha az AMILO Xi 2550 tetemes beltere nem adna helyet két merevlemeznek, melyekkel akár 640 gigabájtnyi tárterület is megvalósítható, de a nagyobb adatbiztonság érdekében RAID 1 tükrözés is beállítható. Az optikai meghajtó megbírkózhat a Blu-ray lemezekkel is, de természetesen a notesz olcsóbb DVD-íróval is kérhetõ. A hálózati kapcsolatok terén a szokásos trió áll szolgálatba, közülük a vezetékes megoldás gigabit sebességre képes, a vezeték nélküli adapter 802.11 a/b/g/n szabványok szerinti, ezeket Bluetooth 2.0 adóvevõ egészíti ki. A notesz rendelkezik egy "csendes" gombbal, melyet megnyomva az összes ventilátor elhalkul, természetesen a CPU és a GPU órajelének csökkenése mellett.



Az AMILO Xi 2550 öt különbözõ memóriakártyát felismerni képes kártyaolvasót és 1,3 megapixeles webkamerát is tartalmaz, rendelkezik HDMI-, VGA-, és S-Video kimenetekkel, eSATA, három USB 2.0 -- ezekbõl egy a gép kikapcsolt állapotában is áram alatt marad -- és egy FireWire kapuval. Az egyéb bõvítmények ExpressCard kártyahelybe csúsztathatók. A noteszhez egyedül Windows Vista Home Premium operációs rendszer kérhetõ. A Xi2550 ATI Mobility Radeon HD 2700  256/767 megabájt videochippel, T9300 Core 2 Duo processzorral, két darab 250 gigabájtos merevlemezzel, valamint webkamerával építve 350 ezer forintért már hazánkban is megvásárolható.