Befejezi a csúcskategóriás XPS konfigurációk forgalmazását a Dell

A Dell befejezi csúcskategóriás XPS asztali gépeinek és notebookjainak forgalmazását, a vállalat kínálatában ezután a 2006-ban felvásárolt Alienware modelljei alkotják majd a játékosoknak szánt gépek sorát. 



A lépés érthetõ: az XPS termékvonal ugyanazokat a felhasználókat célozta mint az Alienware, és ez már az Alienware akvizíciójakor is látszott. A Dellnél tehát párhuzamosan futott az XPS és az Alienware termékvonal, a vállalat elsõsorban azt használta ki, hogy piaci erejébõl adódóan kedvezõbb árat tudott kiharcolni az alkatrész-beszállítóknál, ezáltal az égisze alatt az Alienware nyereségesebben mûködhetett -- noha pontos számokat a cég soem közölt.

Alienware Area-51 m17x

A jövõ hónaptól a jelenleg kapható négy XPS modell kikerül a kínálatból, és a velük foglalkozó részleget összevonják az Alienware divízióval, és a játékosoknak szánt PC-k fejlesztését itt összpontosítják. Ezzel párhuzamosan az Alienware család teljesen megújuláson esik majd át, a Dell extravagáns formájú házakat és új anyagokat ígér, bár a pontos részletek egyelõre nem ismertek. Egységesítik a marketing-tevékenységet is, a Dell az összes erõforrását az Alienware név mög állíthatja, a továbbiakban nem szükséges a saját XPS márkát is népszerûsíteni.


 A kimondottan játékra szánt PC-k piaca mintegy 12 milliárd dollárt tesz ki, így közel háromszor nagyobb a PC-s játékszoftver-piacnál. Idén elõször azonban a játékkonzolok eladásai felülmúlják a játékra szánt PC-két -- becsli Ted Pollak, a Jon Peddie Research elemzõje. Az Informa Telecoms and Media elõrejelzése szerint a konzolos játékszoftverek forgalma 2010-re 17 milliárd dollár fölé nõ, miközben a PC-s játékoké 3 milliárd dollár alá csökken. 2006-ra a DRC Intelligence 4,5 milliárd dollárra taksálta a PC-s játékszoftverek piacát.

Dell XPS One

A PC-vel játszók elsõsorban nem azért fontosak a nagy PC-gyártók számára, mert óriási bevételt termelnek, hanem mert közösségi véleményformálók, így sok más felhasználó, vagy akár a saját cégük vásárlási döntését is befolyásolják. Ennek jegyében nem sokkal a Dell-Alienware ügyletet követõen a HP is bekebelezte a gaming PC-piac egyik ikonját, a VoodooPC-t, így a három legenda közül ma már csak egy maradt független, a Falcon Northwest.