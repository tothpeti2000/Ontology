USB-s változatban is elérhetõ a Sound Blaster X-Fi Surround 5.1

[CNet blog] A mai számítógépekbõl már szinte teljesen kikopott egy olyan alkatrész, melynek piacát korábban a Creative uralta: a hangkártyák helyét átvették az alaplapokra integrált kodekek, lapkák. A cég azonban nem adja fel: nyomott áron kínálja szépen szóló megoldásait, akár USB-s kivitelben is.

 

A napokban piacra kerülõ USB Sound Blaster X-Fi Surround 5.1 azokat csábíthatja 60 dolláros árával, akik nincsenek megelégedve beépített hangkeltõjük teljesítményével, minõségével, vagy éppen egyszerû telepíthetõsége okán keresnek USB-s hangkártyát. Az X-Fi lapkás dobozt csak rá kell dugni egy szabad USB-portra (akár 1.1-esre is) és telepíteni kell a szoftvereket.


Az új USB-s "hangkártya" jól jöhet noteszgépek tulajdonosainak is, akiknek esélyük sincs egy jobb minõségû, többféle kimenetet nyújtó, sokcsatornás hangkártya beépítésére. Az USB-s adatátvitel a hangminõséget is javíthatja, hiszen az elektronikusan igen zajos számítógépházból kimozgat egy arra igen érzékeny komponenst.



A dobozban található 24 bites felbontású, 110 dB jel-zaj viszonyú Xtreme Fidelity, azaz X-Fi lapka 51 milliónál is több tranzisztorból áll,  teljesítménye több mint 10 ezer MIPS (millió utasítás másodpercenként). Az audioprocesszor több, modulárisan használható motort tartalmaz és képes minden alkalmazáshoz akár teljesen megváltoztatni az audioadatok kezelésének módját, olyan üzemmódokat biztosíthat, amelyeket külön-külön optimalizáltak MP3 formátumú zenére, játékokra, filmekre, vagy éppen audioszerkesztésre.