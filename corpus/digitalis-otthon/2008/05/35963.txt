DirectX 10 támogatást kapott az Intel integrált grafikus chipje

Több mint másfél évvel megjelenését követõen végre megérkezett az Intel DirectX 10 támogatása is negyedik generációs integrált grafikus chipjéhez. A legújabb driverrel egy asztali, és két mobil chipsetet támogat az Intel. Hamarosan érkeznek az új grafikus magokkal bíró chipsetek is, melyekkel háromszoros teljesítményt ígér a vállalat.



Az Intel legújabb Windows Vista drivere, a 15.9.0.1472 verzió számos hiba kijavítása mellett DirectX 10 támogatással is gazdagodott, mellyel a G35 Express, a Mobile GL960 Express és Mobile GM965 Express chipsetekben található integrált grafikus magok képesek futtatni az ilyen kóddal készült grafikus alkalmazásokat. A két notebook chipsetben a Graphics Media Accelerator (GMA) X3100, az asztali G35-ben pedig a GMA X3500 található, melyek az Intel 2006 õszén debütált negyedik generációs grafikus architektúrára épülnek. Az X3000 család az elsõ PC-s grafikus processzort képviselte, mely egységes shader (grafikai feldolgozó egység) architektúrát és hardveres DirectX 10 támogatást valósít meg.


Hiába jelent meg elsõként a piacon megfelelõ hardverrel az Intel, a Vista új drivermodelljének kihívásai miatt kénytelen volt a megfelelõ 3D-támogatás elhalasztására, a stabilitás és a videolejátszás került priorizálásra. Ennek megfelelõen DirectX 10 támogatásról szó sem volt a rajtnál, az architektúra DirectX 9-es termékként került piacra, és az eredetileg az elõdeinél jelentõsen erõteljesebbre tervezett 3D-gyorsítási képességei sem mutatkoztak meg. Josh Newman, az Intel egyik marketingmenedzsere nyilvánosan el is ismerte, hogy a 3D-gyorsításban a X3000 alig volt gyorsabb, mint egy GMA 950-es. A driverproblémák nem csak az Intelt, de az NVIDIA-t és az AMD/ATI-t is sújtották -- a Vista kezdeti rendszerhibáinak nagy részét a grafikus driverek okozták.

Miután a Vista driver kiforrt, a fejlesztõk a 3D-teljesítmény felé fordultak. Tavaly augusztusban adták ki azt az XP drivert, mely megdobta az X3000 és X3100 grafikus processzorok teljesítményét. Az Intel állítása szerint egy 2,4 gigahertzes Core 2 Duóval és 2 gigabájt memória társaságában számos játék élvezhetõ sebességgel futott, így a Call of Duty 2, a Far Cry, vagy a Battlefield 2. A HWSW gyorstesztje egy ThinkPad X61s notebookkal nem zárult ilyen pozitívan, a Call of Duty 2 például harc közben gyakorlatilag lassú diavetítéssé változott, igaz a Quake 4 alacsony grafikai beállításokkal éppen kipróbálható -- ellenpontként a Quake 3 és az Unreal Tournament 2004 top beállításokkal is magas képfrissítést produkált.

Az Intel demonstrációja

Az Intel láthatóan erõsen dolgozik azon, hogy növelje integrált grafikus chipjeinek teljesítményét, és változtasson rossz imidzsükön -- a hangadó játékos közösség lesajnálóan tekint a GMA-kra, és a tanácsot kérõket sokszor elrettentik az azzal szerelt notebookok vagy asztali PC-k vásárlásától. A jelenleg folyó második negyedévre tervezett X4500 két-háromszoros 3D-teljesítményt ígér az X3100-hoz képest, nyolc helyett már tíz egységes shadert alkalmaz, h.264 videofolyam feldolgozásának gyorsítására is képes -- az új chip megtalálható lesz a Centrino 2 platformban, melyet várhatóan a júniusi Computexen jelent be az Intel. A tavaszi Intel Developer Forumon Dadi Perlmutter, az Intel Mobility Group vezetõje a Centrino 2 platform grafikus teljesítményét a "Universe at War: Earth Assault" játékkal demonstrálta, a szemtanúk szerint a valós idejû stratégiai játék meglepõen jól futott a kiállított notebookon.