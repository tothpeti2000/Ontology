Neves formatervezõi csapattal erõsít a HTC

A windowsos okostelefonjairól ismert tajvani HTC megvásárolta az alig két tucat fõt foglalkoztató One & Company Design vállalatot, amely fogyasztói termékek formatervezésével foglalkozik. 



 A San Franciscó-i One & Company ügyfelei között olyan cégek szerepelnek mint az Adidas, a Coca-Cola, a North Face, a K2 Snowboards, a Kodak, a Motorola, a Nike, a Dell és a Sony. A tajvani tulajdonba került vállalat továbbra is együtt dolgozik majd ezekkel, illetve más ügyfelekkel. A formatervezõ cég a Touch Diamond tervezésében már együttmûködött a HTC-vel is, de az S740, a Touch Pro és a Touch HD is közös fejlesztés eredménye.

[+] HTC Touch HD okostelefon: a nagyképû

A felvásárlástól a kapcsolat elmélyítését és persze további dizájnos telefonok megszületését várja a HTC. "A design kulcsfontosságú, ezért szeretünk vagy utálunk valamit" -- mondta a bejelentés kapcsán Horace Luke, a HTC innovációs vezetõje. A windowsos okostelefonok a közös platform miatt csak mérsékelten tudnak eltérni egymástól, ezért a piaci sikerben felértékelõdik a formaterv szerepe. A One & Company segítségével egyfelõl még vonzóbb készülékeket készíthet a HTC, másfelõl sikerrel vehet célba új, a formatervre érzékenyebb piacokat, mint amilyen például a divattelefonoké.




 A Touch sorozat hatalmas áttörést hozott a HTC-nek, a Diamondból az idén 3 millió darab eladását tervezik, ami nem kis részben az egyedi formatervnek köszönhetõ. A HTC emellett egy másik nagyot is dobott az idén, ugyanis a cég gyártja a T-Mobile megrendelésére a G1-et, amely a világ elsõ olyan telefonja, ami a Google Android szoftverplatformra épül.