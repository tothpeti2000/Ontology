Kipróbáltuk: Lenovo S10e netbook, a kötelezõ kör

Nem lehet nem tudomást venni a netbookok piacáról, nem lehet kimaradni az új gépek iránt kialakult hatalmas kereslet keltette üzletbõl. Ez lassacskán mindegyik nagy számítógépgyártónak leesett, kinek elõbb, kinek utóbb: az ASUS után elõbb az MSI kezdett kissé bátortalan módon netbookokat gyártani, egészen kiváló eredménnyel, onnantól pedig, hogy az Acer is közölte, hogy piacra dobja az Aspire One-t, senkinek nem volt visszaút, senkinek nem volt pardon.



A vonatra késõn felugró gyártók különbözõképpen próbálták megideologizálni, hogy valójában miért is hezitáltak saját netbookjuk bevezetésével. A legtöbben valójában persze kivárásra játszottak, hátha bukik a koncepció, netán nem tudtak elegendõ mennyiségû alkatrészt rendelni beszállítóikról. A kínai Lenovo -- a világ negyedik legnagyobb PC- gyártója -- is kénytelen volt beállni a sorba, miután látta az ASUS eladási számait, így augusztus elején bejelentette az IdeaPad S9 és S10 netbookokat, melyek még éppen idõben, a karácsonyi nyüzsgés közepette jelentek meg a boltok polcain.

Nem számoltak vele

Pontosan emlékszünk rá, ahogy a Lenovo magyar leányának két vezetõje korábban nem kevés kétkedésnek adott hangot a cég sajtótájékoztatóján a netbookokkal kapcsolatban. Gottlieb István vezérigazgató bevallotta, õt is meglepte, mikor a Lenovo belépett a piacra S9 és S10 modelljeivel. "Nem terveztük, nem számoltunk vele, nem vártuk" -- fogalmazott Gottlieb. A kifejezetten üzleti felhasználókat megcélzó Lenovónak ugyanis komoly aggályai voltak a netbookok, különösen az Asus elsõ, 7 hüvelykes kijelzõvel szerelt modelljének használhatóságával.



A kezdeti szkepticizmus ellenére azt kell mondjuk, hogy a Lenovo egészen megemberelte magát és sikerült igazán versenyképes termékeket rajthoz állítania a netbookok mezõnyében. A gyártó mindjárt két típussal indított: az IdeaPad S9-et és S10-et a kijelzõ mérete különbözteti meg egymástól, elõbbi az elterjedtebb formátumnak számító, 8,9 hüvelykes képátlójú, TFT-t kapja, utóbbit 10 hüvelykes kijelzõvel látták el. A gépeknek  létezik két alfaja (S9e és S10e), ezek elvileg az oktatási célra készített verziók, az "e" jelzés az educationre utal.

Hozzánk egy fehér színû Lenovo S10e érkezett, ebbõl a típusból létezik még vörös színû változat is, az S9-es pedig tudomásunk szerint csak feketében kapható. Tudjuk, hogy a netbookok kiválasztásánál fontos szempont a szín, éppen ezért megjegyezzük, hogy a gép feketében sokkal jobban mutathat, mint fehérben, de még vörösben is szívesebben elfogadnánk. A fekete már csak a ThinkPad-kínálat miatt is testhezálló a Lenovo számára, igaz, az IdeaPad és ThinkPad gépekben jóformán csak a gyártó logója a közös.

Tisztességes munka

A Lenovo S10e-t szemügyre véve nem feltétlenül vagyunk meggyõzõdve arról, hogy a kis gép (legalábbis ebben a színben) hatásosan irányítja magára a boltok polcai elõtt álldogáló potenciális vásárlók figyelmét. Persze megannyiszor nyilvánvalóvá vált már, hogy a potenciális vásárló -- legalábbis Magyarországon -- magasról tesz a dizájnra, vagy a funkciókra, és többnyire egyetlen szempont vezérli a vásárlásnál: a (lehetõleg minél alacsonyabb)  ár.

A Lenovo netbookja tehát nem  külsõségekkel próbálja magát eladni, bár meg kell hagyni, a gyártó ügyesen ötvözte az eddig piacra került megoldások dizájnjegyeit: a gép leginkább az ASUS Eee PC-jére, az MSI Windjére és az Acer Aspire One-jára hasonlít (mit tesz a véletlen, éppen ezek a legsikeresebbek a netbookok mezõnyében). Tipikus Eee PC jellegzetesség például a hengeres zsanérok, illetve a köztük található akkumulátor, miközben a kijelzõ, illetve a káva a Windet juttatta eszünkbe. A gép egyébként jól ötvözi a szögletes és lekerekített formákat, nem is tûnik túl vastagnak, tömege pedig mindössze 1,1 kilogramm, ami a 10 hüvelykes netbookokhoz hasonlítva átlag alatti.



Vannak azért sajátos jegyek, ilyen például a billentyûzet felett található rács, amirõl elsõ látásra azt hihetnénk, hogy a hangszórókat rejti. Az egyébként meglepõen hangos sztereó hangszórópárt azonban a gép homlokzatára építették, ahol amúgy szintén egy rács takarja el õket. Az S10e-t egyébként tisztességesen összerakták a Lenovonál, a felhasznált anyag minõsége átlagos, a zsanérok erõsek és a kijelzõ sem hajlítgatható meg úgy, ahogy egyes LED-háttérvilágítású noteszeknél tapasztalhatjuk.



Csatlakozók és portok tekintetében az S10e semmi különleges extrát nem nyújt: a gép összesen két USB-csatolót, egy vezetékes hálózati vezérlõt, hangcsatlakozókat, D-sub kimenetet, kártyaolvasót és ExpressCard slotot kínál fel. SIM-kártyahely nincs az akkumulátor mögött, így továbbra is az Acer Aspire One az egyetlen olyan netbook a piacon, melyet 3G-modullal is elláttak.



Az S10e billetyûzete sajnos nem hozza a cég más modelljeitõl megszokott színvonalat: a tipikus netbook-sajátosság (apró gombok, kis leütési távolság) itt is megvan, ezt tetézi, hogy a billentyûpanel jobb felsõ része nem áll stabilan a helyén, lötyög, a gombok leütése ezért itt még kényelmetlenebb. A magyar kiosztással sincs minden rendben, nincs "í" gomb, egészen szokatlan helyre került a "0" és a jobb oldali shift. A tapipad itt is kicsi, szerintünk lett volna hely nagyobbnak, de akár teljesen számûzhették is volna a tervezõk az érintõfelületet, átadva a terepet a ThinkPadektõl származó pöcökegérnek.

Uniformizált belvilág

Ami a gép belvilágát illeti, itt sem igazán fogjuk semmire sem felkapni a fejünket: a Lenovo S10e-ben éppúgy egy 1,6 GHz-es Atom N270-es processzor dolgozik, mint a legtöbb vetélytársában, 1 gigabájtnyi DDR2 rendszermemóriával kiegészítve. Utóbbi kapcsán annyi érdekességet érdemes kiemelni, hogy a memóriachipek felét fixen az alaplapra forrasztották, az egyetlen bõvítõfoglalatba így csak egy 512 megabájtos modul került. A merevlemezt a Hitachi szállította a gépbe, a 160 gigabájtos, 2,5 hüvelykes háttértár a netbookoknál jelenleg elérhetõ legnagyobb kapacitású egység. A hardverhez tartozik még a Broadcom Bluetooth-modulja és WLAN-vezérlõje, melyeket külön-külön nem, csak egyszerre lehet kikapcsolni a kijelzõ alatti gombbal.

Az S10e grafikus képességei sem térnek el a nagy átlagtól, az Intel i945GSE Express lapkakészletébe épített GMA950-es videovezérlõ az alapvetõ ábrázolási feladatok mellett besegít a akár a nagy felbontású videók dekódolásánál is. Az S10e kijelzõje ugyanakkor valamelyest mégiscsak kuriózum, az oktatási célra szánt verzió ugyanis valamilyen rejtélyes oknál fogva a megszokott 1024x600 helyett 1024x576 pixeles felbontású TFT-vel érkezik. Tapasztalataink szerint a hiányzó 24 sor önmagában nem ront érezhetõen a felhasználói élményen, akinek azonban az 1024x600-as felbontás is kevés, az jobb, ha más irányba keresgél.

A gép teljesítményét illetõen a mostanra alapvetõen teljesen uniformizált platform miatt semmi újat nem tudunk elmondani. Az S10e -- akárcsak a netbookok zöme -- internetezésre, alapvetõ irodai munkára, valamint korlátozottan multimédiás felhasználásra (zenehallgatás, képnézegetés, videózás) tökéletesen alkalmas, komolyabb számítási feladatokat végzõ alkalmazásokat azonban nem célszerû futtatni vele. Tapasztalataink szerint az akkumulátoros rendelkezésre állásban sincs lényeges különbség, a 31 wattórás kapacitású áramforrás 2,5-3 órán keresztül húzza, az S10e átlagosan 10-15 wattot fogyaszt.

Két operációs rendszerrel

A Lenovo a használathoz kétféle rendszerkörnyezetet biztosít, így induláskor választásunk szerint elsõként az Instant On nevû Splashtop-alapú linuxos felület jelentkezik be villámgyorsan, amit elsõsorban kommunikációs célokra (böngészés, levelezés, chat), valamint képnézegetésre és zenehallgatásra használhatunk. Bár a Splashtop természetesen operációs rendszer, viccesnek hat, hogy a "belépés az operációs rendszerbe" feliratú gombra kattintva tudunk kilépni belõle -- a gép ezután elkezdi betölteni a Windows XP-t.


A Lenovo az XP-s programkörnyezetet tekintve valamivel többet kínál konkurenciáinál, bár itt nyoma sincs a ThinkPadeknél sokat dicsért ThinkVantage csomagnak -- a felhozatalból egyedül a System Update alkalmazást telepítették a gépre. Van ellenben egy jól használható energiamenedzsment-felület, Norton Internet Security és Office 2007 (mindkettõbõl idõkorlátos próbaverzió) és egy diagnosztikai program (PC Doctor 5).



Ahogy bõvül a netbookok választéka, ahogy a gyártóknak egyre nehezebbé válik igazán kiemelkedõt és maradandót alkotniuk, úgy nekünk is nehezebb eldönteni, hogy pontosan kinek és milyen szempontok alapján is ajánljuk az olyan termékeket, mint a Lenovo S10e. A kínai gyártó netbookja teljesen rendben van, tisztességesen letudott kötelezõ körnek tartjuk. Arra a kérdésre mégis nehéz választ adni, hogy az Eee PC vagy az MSI Wind, netán az Acer Aspire One helyett miért pont S10-et kéne bárkinek is beszereznie.

Ha valami dönt ebben a mezõnyben, az az egyéni preferencia és az ár, elõbbi kapcsán mindenkinek magának kell mérlegelnie a gépekkel történõ személyes ismerkedés során, utóbbi kapcsán kiemelnénk, hogy a kezdeti, 130 ezer forintra taksált árhoz képest a Lenovo több viszonteladójánál is 120 ezer forintnál olcsóbban szerezhetõ be a nálunk járt konfiguráció. A gép ára ezzel nagyjából megegyezik a hasonló felszereltségû, 10 hüvelykes Eee PC-k és az MSI Wind árával. A döntés során esetleg a szervizellátottság is szóba kerülhet, mint mérlegelési szempont -- ezen a téren a Lenovo meglehetõsen jó hírnévnek örvend --, ezt azonban aligha fogja figyelembe venni az átlagos vásárló.

A Lenovo S10e netbookot a Takforsys Kft.-tõl kaptuk kölcsön.