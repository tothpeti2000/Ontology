Kipróbáltuk: Fujitsu Siemens AMILO GraphicBooster, a dokkolható videokártya

Lapunk hasábjain az utóbbi években viszonylag ritkán írtunk kifejezetten játékokra optimalizált hardverekrõl, miközben a  játékfelhasználásra szánt PC-k a konzolok és a noteszgépek elõretörésének köszönhetõen folyamatosan teret vesztettek. Ám egy komoly üzletembernek is kedve szottyanhat olykor egy kis játékra, ráadásul máig vannak olyan játékmûfajok, melyek továbbra is kizárólag a PC-s közönség számára érhetõk el.



Ahogy napjainkban egyre többen cserélik le asztali számítógépeiket noteszgépekre, ez a dilemma egyre élénkebben kerül elõ újra és újra a vásárlás során. Biztosan kijelenthetõ, hogy egy hordozható számítógép fizikai felépítésébõl adódóan sokkal kevésbé alkalmas a játékprogramok futtatásához elengedhetetlenül szükséges nagy teljesítményû komponensek befogadására, mûködtetésére, mint egy asztali számítógép.

A hiányzó láncszem

A processzorok sebességével általában kevésbé akad probléma ilyen esetben, hiszen a modern Core 2 Duo mobil CPU-k, vagy az AMD Turion X2-i komoly számítási teljesítményre képesek, a grafikus feldolgozóegység -- mely ma egy komoly, háromdimenziós számításokra kihegyezett PC legösszetettebb, legnagyobb teljesítményû komponense -- azonban tetemes fogyasztása és hõleadása miatt többnyire kompromisszumra készteti a mérnököket.



A Fujitsu Siemensnél tehát rájöttek arra, hogy a notebook tulajdonosa nem feltétlenül óhajt menet közben, egy olyan kijelzõn és beviteli felületen FPS-meccseket vívni, melyeket nem erre a célra rendszeresítettek, tehát nem kell mindenáron bivalyerõs 3D-gyorsítót építeni a gépbe. Így született meg az AMILO GraphicBooster, mely jelenleg egyetlen notebook-típussal, az AMD-alapú AMILO SA 3650-nel kompatibilis.

A hatalmas méretû, legalább négykilós, 17 hüvelykes kijelzõvel ellátott, noteszgépeknek csúfolt monstrumokhoz képest sokkal ésszerûbb választásnak tûnik a Fujistu Siemens megoldása, mely természetesen továbbra is kompromisszumokra késztet, ugyanakkor pár lépéssel közelebb áll a tökéletességhez. Az ötlet persze nem teljesen új, pusztán a koncepció alapján: a grafikus processzort egy külsõ házba kell pakolni, a notebook így könnyebb és vékonyabb lehet az alap integrált grafikával, de ha kell, otthon várja a gépet a Need for Speed Undercover, vagy a Crysis, nagy kijelzõvel, klaviatúrával, egérrel. A kecske is jóllakik és a káposzta is megmarad.

Van benne erõ

Az AMILO GraphicBooster nem más, mint egy külsõ házba pakolt, nagy teljesítményû videokártya, dedikált hûtéssel, tápegységgel és saját kimenetekkel. A nagyjából tenyérnyi méretû, dizájnos házba az AMD ma kapható legnagyobb teljesítményû mobil grafikus chipjét építette a Fujitsu Siemens: a fekete-fehér burkolat alatt egy Mobility Radeon HD 3870 lapka lapul 512 MB GDDR3 memória társaságában.

Az M88 kódnevû, 55 nanométeres gyártástechnológiával készült chip felépítését tekintve teljesen megegyezik az asztali leszármazottal (a közel hétszázmillió tranzisztorból felépülõ, DirectX 10.1-kompatibilis chip 320 egységesített shadert és 160 pixel futószalagot tartalmaz), egyedül az órajelek alacsonyabbak: a mag "csupán" 650 MHz-en ketyeg, a memória IC-k pedig 1 GHz-en dolgoznak. A GraphicBooster egy speciális kábelen keresztül, PCI Express x8 összeköttetéssel kommunikál a számítógéppel -- ez ugyan lassabb mint a beépített megoldások PCI Express x16 linkje, a gyakorlatban nem fogja vissza a teljesítményt.

A GraphicBoosternek természetesen saját tápegységre van szüksége a mûködéshez, a Fujitsu Siemens egy 90 wattos, a noteszgépek töltõjével  egyezõ kinézetû és felépítésû példányt csomagol a külsõ doboz mellé. Az adatlap szerint a grafikus adapter minimum 18, maximum 56 wattot fogyaszt (képzeljük el, ha ezt a notebook tápjáról, vagy akkumulátoráról kéne pluszban felvenni, nem beszélve a tetemes hõleadásról!). A dobozra két digitális kimenet is került, egy HDMI- és egy DVI-aljzat található az egyik oldalon, de van két USB-kapu is, ide leginkább billentyûzetet és egeret érdemes csatlakoztatni.



A Fujitsu Siemens AMILO SA 3650 a GraphicBooster hû társa, jelenleg ez az egyetlen olyan noteszgép, melynek az oldalán megtalálható az a speciális csatlakozó, mely összeköttetést teremt a külsõ videokártya és az alapgép közt. Ez a notebook már a német-japán gyártó új dizájnkoncepciója szerint készült, mely kontrasztos, fekete-fehér színvilágot és határozott, szögletes vonalvezetést hozott. Kétségtelenül érdekesebb, mint az unalmas szürke masinák, bár azt azért nem mondanánk rá, hogy az ipari formatervezés csúcsát jelenti.

Az AMILO SA 3650 13,3 hüvelykes, WXGA (1280x800 pixeles) felbontású TFT-vel szerelt noteszgép, ez pedig meghatározza a számítógép méreteit és tömegét is. Az akkumulátorral együtt nagyjából 2,4 kilogrammot nyomó notebook ugyan valamivel nehezebb a kategória átlagánál, de még mindig könnyebb és kisebb, mint a legtöbb 15,4-es gép, azaz hosszútávon biztosan kevesebb terhet fog jelenteni a hordozása.



Bár elsõ ránézésre masszívnak és erõsnek látszik (a legvékonyabb pontján is 3,6 centiméter a vastagsága), sajnos a konstrukció több helyen is kifejezetten gyengének mutatkozik, így például a bekapcsológombnál és a tapipad gombjainál az egész kasztni hajlamos benyomódni kicsit nagyobb erõkifejtésre. Az anyag biztosan nem fog eltörni, ettõl függetlenül nem túl bizalomgerjesztõ jelenség. A portokat tekintve az AMILO SA 3650 ma már átlagos felhozatalt nyújt; a gép oldalaira három USB-kapu (ebbõl egy kombinált E-SATA és USB), egy FireWire-csatoló, egy DVI-kiement és egy LAN-csatlakozó került. Az optikai meghajtó slot-in rendszerû, azaz tálca nélküli mechanikát alkalmaz.



A gép lelkét az AMD jelenlegi leggyorsabb mobil processzora, a 2,4 GHz-es, 2 megabájt másodszintû gyorsítótárral ellátott Turion X2 ZM-86 adja, melynek teljesítménye noteszgép-viszonylatban átlag feletti, az asztali gépek mezõnyében azonban legfeljebb átlagos lehet. A lapka cserébe beéri 35 wattnyi teljesíményfelvétellel, ami persze így is komoly fogyasztást és hõleadást jelent a gép hûtése ezért jól hallhatóan dolgozik terhelésnél, a burkolat pedig hajlamos átforrósodni, különösen a tenyértámasz környékén.

A processzort összesen 4 gigabájtnyi DDR2-800-as memória szolgálja ki, melybõl a 32 bites Windows Vista Ultimate mindössze 2,2 gigabájtot lát abban az esetben, ha a GraphicBooster is csatlakozik a géphez. Az alaplapi lapkakészlet az AMD RS780M-SB700 párosból áll, melybõl elõbbi tartalmaz egy integrált megoldásokhoz képest meglehetõsen erõsnek számító grafikus magot is (Radeon HD 3200).




A GraphicBooster és az integrált grafikus mag összesen négy kijelzõt tud meghajtani (beleértve a notebook TFT-jét), csatlakoztatáskor a Windows Vista kezelõpaneljében eldönthetõ, hogy melyiket szeretné a felhasználó alapértelmezettként kezelni -- az így létrehozott profilok a játékprogramok futtatását is egyszerûbbé teszik. A szettet három játékkal próbáltuk ki, és bár végeztünk képfrissítési méréseket, elsõsorban arra figyeltünk, hogy az adott játék az adott felbontásban megfelelõ élményt, azaz folyamatos képfrissítést ad-e.

Az Unreal Tournament III viszonylag régebbi játék lévén a kijelzõ natív felbontásában még az integrált grafikus gyorsítóval is szépen futott, a GraphicBoosterrel pedig még 1680x1050 pixeles felbontásban, szûrõkkel sem volt gond. A szintén nem mai gyerek Gears of War már natív felbontásban, részletes grafikai beállításokkal és szûrõk nélkül is megizzasztotta az IGP-t, a külsõ vezérlõvel azonban soha nem ment a másodpercenkénti képkockaszám 27 alá, akárcsak a Tomb Raider Underworld demója esetében -- a szûk keresztmetszetet mindkét játéknál, több beállítás esetén is a processzor jelentette.

Van benne ráció

Az AMILO SA 3650 és a GraphicBooster tapasztalataink szerint ötletes kompromisszumos megoldás, jó példa arra, hogy -- kis trükkel -- a játékra használt noteszgép is lehet mobilis, könnyû és viszonylag kicsi. A megvalósításhoz alapvetõen a notebookokhoz elterjedt dokkolók adták az ötletet, de volt már hasonló -- meglehetõsen visszafogott fogadtatásban részesült -- megoldás a piacon (ASUS XG Station).

A Fujitsu Siemens szerint a rendszer legnagyobb elõnye, hogy ha a GraphicBooster ereje idõvel kevésnek bizonyulna, elég csak a külsõ dobozt cserélni, a notebookot nem kell bõvíteni -- szerintünk itt azért tátong némi rés a pajzson, az újabb játékok ugyanis többnyire nem csak az erõsebb grafikus processzort, hanem a gyorsabb központi feldolgozóegységet is megkövetelik, a CPU-t márpedig az AMILO SA 3650-ben sem lehet kicserélni. Talán még elegánsabb -- és olcsóbb -- megoldás lenne, ha a GraphicBooster csak egy külsõ doboz lenne, amelybe a vásárló maga illeszthetne tetszõleges, asztali gépekbe passzoló, PCI Express felületû videokártyát a fix MXM-modul helyett.

A hazai piacra egy a tesztgépnél valamivel szerényebb kiépítésû; 2,1 GHz-es Turion X2 ZM-80-as processzoros, 2 gigabájt memóriával és 250 gigabájtos merevlemezzel szerelt (a tesztgépben egy 320 GB-os HDD dolgozott) típus kerül az AMILO SA 3650-bõl. A gép várhatóan januárban kerülhet a boltokba, 280 ezer forintos bruttó fogyasztói áron (ez az összeg tartalmazza a GraphicBoostert is).

A Fujitsu Siemens AMILO GraphicBoostert és az AMILO SA 3650-es noteszgépet a gyártó hazai képviseletétõl kaptuk kölcsön

Véleménye van?
Szóljon hozzá a fórumban
írjon szerkesztõségünknek!