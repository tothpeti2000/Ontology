A netbookok mellett senkinek nem kellenek a nettopok

[DigiTimes/HWSW] A netbookokat viszik mint a cukrot. Az új gépkategóriát az Intellel karöltve megteremtõ Asustek gyakorlatilag még most sem tud elég Eee PC-t gyártani, hogy kiszolgálja az igényeket, miközben a hasonló technológiára épülõ, hasonló feladatra szánt asztali változatok, a nettopok gyakorlatilag nem kellenek senkinek -- írja a DigiTimes gyártó forrásokra hivatkozva.



A könnyû és olcsó Eee PC-kkel arató tajvani Asustek az elõzetes várakozásokat alulmúlva tudja csak értékesíteni a gépek négy hónappal ezelõtt megjelent asztali változatait, az Eee Boxokat. A cég a forgalom élénkítésére érdekében ezért most árcsökkentésre készül, a kis gépek ára így lesüllyedhet a 240-250 dolláros ársávba a jelenlegi 300 dollárról.




Üröm az örömben, hogy ezzel együtt a gép processzorát is egy valamivel kisebb teljesítményû, olcsóbb változatra cseréli a gyártó: az olcsóbb Eee Boxban egy 1,2 GHz-en ketyegõ Celeron 220-as lapka dolgozik majd az 1,6 GHz-es Atom helyett. Jó hír ugyanakkor, hogy a könyvméretû számítógépbe nagyobb kapacitású merevlemez is kerül, így a 80 gigabájtos HDD helyét egy 120 gigabájtos példány foglalja majd el.

Az Asustek saját számításai szerint idén mintegy 100-200 ezer nettopot szállít le, az Eee Boxok eladási volumene jövõre elérheti az egymilliót. Az Intel a nettopok piacát tekintve korábban ennél jóval bizakodóbban nyilatkozott -- a chipgyártó prognózisa szerint 2011-ig összesen 60 millió nettop találhat gazdára. Az Eee Boxot Magyarországon is kapni, a kis gép fogyasztói ára kereskedõtõl függõen 65-70 ezer forint.