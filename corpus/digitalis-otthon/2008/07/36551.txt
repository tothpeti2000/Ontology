Önmagát telepítõ hordozható fotónyomtató a HP-tól

Hatcentiméteres képátlójú képernyõvel szerelték fel az új HP Photosmart A532 kompakt fotónyomtatót, mely így lehetõvé teszi az önálló, számítógép nélküli használatot is. A színes kijelzõ nem csak a képek, hanem néhány alapvetõ javító- és színeffektus kiválasztásában is segítséget jelent. Legfeljebb 13x18 centiméteres fotókat készíthetünk vele, a gyártó az egyidejûleg megújult HP Advanced Photo Paper médián tapintásnak ellenálló és tartós nyomatokat ígér.



Mindössze 1,31 kilogrammos tömege és beépített fogantyúja révén nem ügy a készülék szállítása, alkalmi eseményeken történõ használata afféle "party-nyomtatóként". Leginkább önállóan, PictBridge csatlakozású fényképezõgéppel, USB-meghajtóról vagy memóriakártyáról célszerû használni a PhotoSmart A532-t, aminek beépített kártyaolvasója Secure Digital/Multimedia Card, Memory Stick, Memory Stick Duo és xD-Picture Card formátumokat támogat (CompactFlash nem támogatott). A HP külön megvásárolható Bluetooth-adaptert is kínál a készülékhez, amivel a mobiltelefonos nyomtatást könnyíti meg.



A nyomtatóba égetett program nem kínál annyi effektust és szerkesztési lehetõséget, mint az érintõképenryõs &#8220;nagy testvér&#8221;, a Photosmart A636. Lehetõséget ad azért a vörösszem automatikus korrekciójára, és néhány színeffektusból is választhatunk. Ugyanazzal a HP 110-es háromszínû nyomtatókazettával dolgozik a rendszer, mint a nagyobb, korábban részletesebben ismertetett Photosmart A636-os modell, azzal képminõségben és sebességben megegyezõ. 


Az A532 PC-s nyomtatásra (USB) is ad lehetõséget, amihez nem kell CD-rõl installálni a QuickConnect meghajtóprogramot, mivel az elsõ csatlakoztatáskor  automatikusan feltelepül bármely windowsos gépre.  A Photosmart A532 már kapható itthon, árát a szokásosnál kicsit talán lejjebb, mintegy 25000 forintos szintre pozicionálta a gyártó.