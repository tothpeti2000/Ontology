X-Fi a zsebben -- itt a Creative új médialejátszója, a ZEN X-Fi

Az egykor szebb napokat látott szingapúri Creative Labs az elmúlt években az alapvetõen ígéretes és minõségi termékek ellenére fokozatosan háttérbe szorult a PC-s komponensek piacán. A legnagyobb ütést végül éppen a Microsoft vitte be a cégnek, amikor tavaly kiadta a korábban elterjedt 3D-s hangszabványokat (DirectSound 3D, EAX) egyáltalán nem támogató Windows Vistát. A Creative ezért jobb híján a hordozható médialejátszók és kapcsolódó komponensek piacán számíthatott, és számíthat most is bevételre -- azaz ott ahol olyan, nagy nevû versenyzõkkel kell szembenéznie, mint az Apple vagy éppen a Microsoft.



A cég szemmel láthatóan menti a menthetõt a PC-s hangkártyák piacáról, ahonnan most éppen a 2005-ben bevezetett X-Fi márkanevet menekíti át a hordozható médialejátszók szegmensébe. A vállalat tegnap közölte, hogy két új modellel bõvíti ki ZEN termékcsaládját: a ZEN X-Fi és a ZEN X-FI Wireless LAN médialejátszók a gyártó ígérete szerint a rosszabb minõségû MP3-ak hangzását is képesek feljavítani egy olyan speciális algoritmussal, melyet a vállalat az X-Fi hangkártyáknál vezetett be évekkel ezelõtt.



A Creative ZEN X-Fi és a ZEN X-Fi Wireless LAN modellek közti alapvetõ különbség az utóbbiba épített vezeték nélküli hálózati csatolóban rejlik, melynek segítségével a lejátszó adott hozzáférési ponthoz kapcsolódva képes zenéket letölteni. A felhasználó a hálózati kapcsolat felállítása után akár cseveghet is a készülékkel a Yahoo Messenger és a Windows Live! (MSN) szolgáltatásokon keresztül.


Az eredeti ZEN-hez képest valamelyest megújult külsejû ZEN X-Fi médialejátszó MP3, WMA, AAC és WAV hangfájlokat, valamint WMV, MPEG4-SP, Divx 4/5 és Xvid videókat játszik le. Az FM-rádióadók vételére is alkalmas lejátszóra egy 2,5 hüvelykes, 16,7 millió színárnyalat megjelenítésére képes kijelzõt épített a Creative.



A lejátszó repertoárjában, így a gyártó teljes médialejátszó-termékportfóliójában újdonságnak számít az eredetileg hangkártyákhoz fejlesztett X-Fi Crystalizer algoritmus, mely a dinamikatartomány rugalmas variálásával bizonyos esetekben hallhatóan képes javítani egyes, rosszabb minõségû MP3-ak hangzásvilágán. Az X-Fi Crystalizer mellett újdonság a térhangot szimuláló X-Fi CMSS-3D technológia is.

A Creative ZEN X-Fi, melynek saját hangszórói is vannak és diktafonként is használható (a készülék 16 kHz-es mono hangot rögzít IMA ADPCM formátumban), egy feltöltéssel maximum 25 órányi zenelejátszásra és 5 órányi videózásra fogható be. Az 55 x 83 x 12,5 milliméteres, 70 gramm tömegû lejátszó 8, 16 és 32 gigabájtos flashmemóriás háttértárral kerül forgalomba. Utóbbi kettõt vezeték nélküli kommunikációs modullal is ellátták. A két nagyobb kapacitású lejátszó már kapható, a család belépõszintû tagja pedig július végén kerül forgalomba. A készülékek ára rendre 150, 200 és 300 dollár.