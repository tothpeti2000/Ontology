Csak látszat az Xbox 360 amerikai árcsökkentése

A Microsoft tegnap kiadott közleményében hivatalossá tette, amirõl a múlt héten még csak pletykaszinten lehetett hallani: valóban csökken az Xbox 360 játékkonzol ára, igaz, csak az egyik modellé és az is csak a készlet erejéig. A jelenleg kapható, 20 gigabájtos merevlemezzel ellátott Xbox 360 Pro/Premium típust várhatóan augusztusban váltja egy nagyobb háttértárral ellátott változat, mely a régi, 349 dolláros fogyasztói áron kerülhet az amerikai és kanadai boltok polcaira.



Amíg a készlet tart

Vasárnaptól azonnali hatállyal 50 dollárral mérsékelte az Xbox 360 Pro/Premium konzolok árát a Microsoft. A 20 gigabájtos merevlemezes háttértárolóval ellátott, vezeték nélküli kontrollerrel és headsettel együtt kínált pakkhoz így mától 299 dolláros ajánlott fogyasztói áron lehet hozzájutni a tengerentúlon. A gyártó egyszersmind világossá tette, hogy az Xbox 360 Premium konzol jelenlegi változata mostantól kifutó termék, helyét augusztusban veszi át egy új hardverváltozat, mely a mostani típus merevlemezes háttérkapacitásának a háromszorosát nyújtja.



"Tisztában vagyunk azzal, hogy a vásárlók egyre több és több tárhelyet igényelnek, hogy az Xbox 360 nyújtotta tartalmaknak helyet biztosítsanak, mi pedig felár nélkül biztosítjuk számukra a nagyobb háttértárat" -- fogalmazott Alberto Penello, az Xbox termékmenedzsment vezetõje. A redmondi cég a régebbi modell árának csökkentésével tehát lényegében az új, a régi Premium pakkhoz képest változatlan áron kínált változat érkezésére készíti elõ a terepet, az árcsökkentésnek így a korábbi spekulációkkal ellentétben hosszú távon nem várható jelentõs hatása.

A Microsoft a Premium csomagon kívül két változatban kínálja az Xbox 360 konzolokat, egyelõre azonban sem a legolcsóbban kínált, 275 dolláros Arcade, sem a legdrágább, 449 dollárért kínált Elite változat nem lesz olcsóbb. Az új Premium pakk -- akárcsak a régi -- fehér színben kerül forgalomba, jár hozzá majd egy vezeték nélküli kontroller és egy headset is, továbbá az ingyenes Xbox Live Silver tagság, valamint egy hónapnyi ingyenes Xbox Live Gold tagság.

Nem csak a merevlemez változhat


Az új kiszerelésnél a Microsoft lecseréli a korábbi modellben található, 20 gigabájt kapacitású merevlemezt egy 60 gigabájtos változatra, ám korántsem biztos, hogy a hardvert tekintve ez lesz az egyetlen különbség a régi és az új Premium modell közt: nagyjából egy hónapja röppentek fel az elsõ pletykák arról, hogy a TSMC gyáraiban április óta termelik az Xbox 360 grafikus processzorának 65 nanométeres csíkszélességû változatát -- könnyen lehet, hogy az új modellbe már ezt a chipet építik.

A gyártás teljes átfutási ideje nagyjából két hónap, a tesztelést és tokozást követõen így a nyár második felében, becslések szerint augusztus magasságában -- azaz éppen az új Premium változat érkezésekor -- érhetik el a boltok polcait az ilyen chipekkel szerelt Xbox 360-ak. A 65 nanométeres változat durván 20-30 százalékkal alacsonyabb hõfejlõdéssel, egy esetleges alaplapi és hûtési áttervezéssel valószínûleg végleg megoldódnak a grafikus chip forrasztásainak szétszakadása által okozott lefagyások, melyek alaposan kivették részüket a hírhedt Red Ring of Death szindrómából.

Nem akarnak árháborút

Az árcsökkentés helyett egy új modell bevezetése annak tanúbizonysága, hogy a Microsoft nem kíván súlyos veszteségeket felvállalni annak érdekében, hogy növelje eladásait az elmúlt hónapokban felkapaszkodott PlayStation 3-mal szemben -- az év elsõ 5 hónapjában 1,2-1,12 millió arányban a PS3 vezet az Egyesült Államokban, jelentette az NPD Group, mely némileg alulméri a piac nagyságát. A 20 gigabájtos Pro/Premium kifuttatásával összekötött árcsökkentés várhatóan jelentõsen megdobja átmenetileg az Xbox 360 forgalmát, majd a 60 gigabájtos változat megjelenésével a Microsoft reményei szerint egy magasabb szinten stabilizálódhat -- a 350 dolláros, 60 gigabájtos merevlemezzel szerelt modell sokkal jobban mutat majd a polcokon a 400 dolláros, 40 gigabájtos PlayStation 3 mellett. A 60 gigabájtos merevlemez költségtöbblete gyakorlatilag elhanyagolható. 

Hogy a 60 gigabájtos modell Európába is átkerül-e majd, egyelõre nem tudni, az eddigi tapasztalatok és gazdaságosság azt diktálja, hogy idõvel igen. A Microsoft az öreg kontinensen március 14-ével drasztikusan, 80 euróval vágta meg az Xbox 360 összes változatának árát, így a referenciamodellnek tekintett 20 gigabájtos hivatalos javasolt kiskereskedelmi ára 269 euróra csökkent -- ez 62 ezer forint jelenleg nagyjából, de egyes hazai üzletekben 59 ezer forintért is hozzájuthatunk --, aminek hatására megduplázódtak az eladások, közölte a vállalat. Európa vitatott hadszíntér, a Microsoft és a Sony egymásnak ellentmondva egyaránt a piacvezetõ címét követeli magának a HD-konzolok terén.

Árcsökkentés jövõ év márciusa elõtt a Sony oldaláról sem várható, ugyanis a japán vállalat hangsúlyozottan a játékrészleg pénzügyi teljesítményének rövidtávú javítására koncentrál, és a PS3-ak szállítási elõrejelzéseit is erõsen konzervatívan határozták meg ennek megfelelõen. Ezt a csapásirányt alig néhány napja erõsítette meg az óriásvállalat pénzügyi vezére, Oneda Nobuyuki: "A stratégiánk nem több PS3-at eladni, hanem a nyereségességre koncentrálni. A tervünk az, hogy nem csökkentjük az árat". A PS3 amerikai forgalmazása a dollár gyengélkedése miatt egyértelmûen erõsen veszteséges, míg az európai valószínûleg minimálisan vagy egyáltalán nem, köszönhetõen a termelési költségek lefaragása mellett az euró dollárral és jennel szembeni erõsségének.