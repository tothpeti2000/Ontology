Két újdonság a hordozható merevlemezek világából

Két gyártó két külsõ merevlemeze is bemutatkozott a napokban. A Freecom meghajtója az eddigi legvékonyabbként, a Toshiba új sorozata pedig stílusos forma- és színvilágával, extra képességeivel állt a nyilvánosság elé.




A Freecom Mobile Drive XXS az eddigi legkisebb, 2,5 hüvelykes noteszmerevlemezt tartalmazó külsõ meghajtó, változattól függõen 160, 250, valamint 320 gigabájtnyi kapacitást kínál. Az egység USB 2.0 csatolófelülettel csatlakoztatható a számítógéphez, amelyrõl a mûködéshez szükséges energiát is nyeri. A 155 grammos, 109,8x79,5x13,5 milliméteres külsõ egységek legkisebb tárterületet kínáló változata 57, a középsõ 250 gigabájtos 76, a 320 gigabájtos pedig 100 euróért kerülhet a felhasználóhoz július végétõl.

Freecom Mobile Drive XXS külsõ merevlemez-sorozata

 A Toshiba vadonatúj sorozata a kapacitást tekintve nem tér el a Freecom triójától, ám itt a 160, 250 és 320 gigabájtos változatok a burkolat színében is különbözõek. A Western Digital Passport sorozatára emlékeztetõ zongoralakk burkolatba szerelt, zöld, piros, valamint szürke csíkokkal megkülönböztetett tárolók ellenállnak a kisebb ütéseknek is. A 2,5 hüvelykes merevlemezt tartalmazó házba szabadesés-érzékelõ is került, így még földetérés elõtt biztonságos helyze kerülnek az író-olvasófejek még abban az esetben is, ha az áramellátást is biztosító USB kábel a padlóig ér. A Toshiba hármasának ára és piacra érkezésének dátuma egyelõre ismeretlen.

Toshiba külsõ merevlemez-sorozata

Az IDC szerint a külsõ merevlemezes adattárolók vásárlása mögötti legfontosabb motiváció a biztonság és az adatok mentése. Egyre több gépen találhatók olyan bizalmas adatok, amelyek megsemmisülése nem csupán kellemetlen, hanem komoly jogi következményekkel is járhat, ezért létfontosságú az adatok rendszeres mentése, nem csak a vállalati PC-ken, hanem az esetleges távmunka miatt akár az otthoni gépeken vagy a notebookokon is.