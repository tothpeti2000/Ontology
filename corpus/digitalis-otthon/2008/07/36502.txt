Három új modellel ünnepli a Walkman telefonok születésnapját a Sony Ericsson

Három új mobillal és számos kiegészítõvel ünnepli a Walkman zenetelefonok harmadik születésnapját, illetve az elsõ Walkman piacra kerülésének huszonkilencedik évfordulóját a Sony Ericsson.



Középkategória

A ma bejelentett új kínálat legegyszerûbb, egyben legolcsóbb tagja a középkategória aljára pozicionált W302-es modell, mely erre mintegy rácáfolva a korábban csak prémiumkategóriás Walkman modellekre jellemzõ alumínium elõlapot kapja. A fehér és fekete színben piacra kerülõ, mindössze 10,5 milliméter vastagságú készülékbe egy 2 megapixeles kamerát épített a gyártó, az ezzel készített képeket a 2 hüvelykes képátlójú, 170x220 pixeles kijelzõn lehet visszanézni.

Sony Ericsson W302

A telefon a Walkman modellekrõl már megszokott kényelmi funkciók teljes tárházával rendelkezik, így a felhasználónak lehetõsége adódik a véletlenszerû lejátszáson túl a saját lejátszási listák összeállítására, a szoftver részét képezõ médialejátszó ezzel együtt hangszínszabályzóval is rendelkezik. A W302-be FM-rádiót is építettek, melyet szokás szerint elláttak a számokat felismerõ TrackID szolgáltatással is. Ez a megfelelõ adatkapcsolat megléte esetén az éppen hallgatott zeneszám egy rövid részletét analizálva képes több-kevesebb sikerrel megállapítani az elõadót és a számcímet.



77 millió Walkman

A cég a hordozható kazettás egységek és a MD/CD-játszók után a zenetelefonoknál is sikerre vitte a márkanevet: az elsõ Walkman telefon, a W800 három évvel ezelõtti piaci premierje óta nagyjából 77 millió zenetelefont értékesítettek, ezzel jelentõsen hozzájárulva a zenefogyasztási szokások megváltozásához.



A W302 beépített, 20 megabájtos memóriája az újabb Sony Ericsson telefonokhoz hasonlóan Memory Stick M2 kártyával bõvíthetõ -- ebbõl egy 512 megabájtos példányt mellékelnek is a készülékhez. A telefon természetesen Bluetooth kommunikációra is képes és támogatja a sztereó Bluetooth headseteket és fejhallgatókat. A GSM/GPRS/EDGE 850/900/1800/1900 hálózatokra felkészített készülék az utolsó negyedévben jelenik meg a Sony Ericsson kínálatában.

Felsõ-középkategória

Ugyanettõl az idõponttól erõsíti a felsõ-középkategóriás termékvonalat a szétcsúsztatható formájú Sony Ericsson W595, mely a gyorsabb adatkapcsolat érdekében már HSDPA kommunikációra is képes lesz. A 3,2 megapixeles kamerával ellátott Walkman telefon a fenti modellnél már említetteken túl a W580i-nél és a W910i-nél látott Shake Control vezérlést is tartalmazni fogja -- ezzel a zeneszámok közti váltás gombnyomás nélkül, egy kézmozdulattal is elvégezhetõ.

Sony Ericsson W595

A Sony Ericsson W595-be a korábbi prémiumkategóriás készülékeknél már látott 2,2 hüvelykes képátlójú, 240x320 pixel felbontású kijelzõt szerelik, a szétcsúsztatható telefon 40 megabájtos beépített memóriáját a dobozban tartozékként mellékelt 2 gigabájtos Memory Stick M2 kártyával lehet bõvíteni. A 100x47x14 milliméteres, 104 gramm tömegû telefon kék, fehér, szürke és fekete színben kerül a boltokba.

Csúcskategória

A svéd-japán gyártó a mai napon egy új csúcskategóriás Walkman mobilról is lerántotta a leplet: a W902 bizonyos régiókba az összes most bemutatott készülékkel együtt, az év utolsó hónapjaiban kerülhet forgalomba. A W902 a Sony Ericsson állítása szerint új mércét állíthat fel a zenetelefonok mezõnyében, ami a minõségi zeneszolgáltatást illeti. A telefon a tiszta mélyhangokat és a precíz sztereóképet biztosító Clear Bass és Clear Stereo technológiákkal igyekszik biztosítani a rivális megoldásokhoz és az olcsóbb Walkman modellekhez képest jobb hangminõséget, a készülékhez ráadásul a cég prémium headsetjét, a HPM-77-et csomagolja majd a cég.

Sony Ericsson W902


A Sony Ericsson W902 Walkman-telefon a modern prémiumkategóriás készülékekhez méltón 5 megapixeles kamerával rendelkezik majd, kijelzõje pedig a W595-höz hasonlóan 2,2 hüvelykes képátlójú felületen rajzol ki 240x320 pixelt. A 110 x 49 x 11,7 milliméteres, 99,8 gramm tömegû készülék fekete, vörös és zöld színben kerül forgalomba, Magyarországon azonban a Sony Ericsson hivatalos beszállítói csatornáin keresztül nem értékesítik majd a telefont.

A gyártó az új Walkman telefonok mellett összesen hét új kiegészítõvel igyekszik a zenehallgatási élményt teljesebbé, szabadabbá varázsolni. A cég így két vezeték nélküli és egy vezetékes hordozható hangszórót (MBS-400, MBS-200, MPS-100), egy új vezeték nélküli headsetet (HBH-IS800), egy zajelnyelõ vezetékes headsetet (HPM-88) és egy sztereó fejhallgatót (HMP-66) dob piacra a most bejelentett telefonokkal együtt.