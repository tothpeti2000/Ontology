BIOS-frissítéssel orvosolja az NVIDIA grafikus chipek túlmelegedését a Dell

A Dell BIOS-frissítést adott ki számos noteszgépéhez, amelyek NVIDIA grafikus chipet tartalmaznak. Amint arról lapunk is beszámolt, a kaliforniai chipgyártó július elején közölte, hogy egyes mobil videovezérlõi a tokozáshoz használt anyag hibájából a hõstressz miatt felmondhatják a szolgálatot. 



Az érintett gépek a Dell Inspiron 1420, a Latitude D630 és D630c, a Precision M2300, a Vostro 1310, 1400, 1510, 1710, illetve az XPS M1330 és M1530 -- ezekben GeForce 8400M, 8600M, vagy Quadro NVS 135 grafikus chip található. A most kiadott új BIOS-okben módosították a hûtõventilátorok fordulatát szabályozó kódot annak érdekében, hogy a videochip hõmérséklete stabil maradjon. A boltokba kerülõ gépek már az új BIOS-szal érkeznek -- közölte a Dell.


 Az NVIDIA videochipjeinél valószínûleg ugyanaz a probléma forrása, ami a Microsoft Xbox 360 konzoloknál a hírhedt "vörös kör halált" okozza. Jen-Hsun Huang elnök-vezérigazgató szavaiból annyi derül ki, hogy a problémát GPU által termelt hõ okozza, illetve a változó terhelés, amelynek nyomán a grafikus chip vagy a chipkészlet hõmérséklete folyamatosan változik. Ezeket a tokozáshoz használt anyag nem tolerálja, és a forrasztás megreped. Az NVIDIA a július 27-én véget ért negyedévben legalább 150 millió dolláros,  hibás chipek cseréjével és javításával kapcsolatos költséget könyvelt el.

Ha egy szóban forgó Dell notebook kísérteties grafikus hibákat produkál (pl. villódzás, csíkozódás), azt jó eséllyel a fenti hiba okozza. Természetesen a BIOS-frissítés ilyenkor már nem segít, a tulajdonosoknak kapcsolatba kell lépniük a gyártóval.