Négy modellel újítja meg asztali Blu-ray lejátszóinak kínálatát a Pioneer

Idén négy új asztali Blu-ray lejátszóval egészíti ki otthoni szórakoztatóelektronikai berendezéseinek portfólióját a Pioneer. A rivális HD DVD bukása után az ismert elektronikai gyártók bátrabban nyúlnak a Sony által megalkotott és a Blu-ray Disc Szövetség által gründolt nextgen technológiához -- ennek a folyamatnak része az új teremékek bevezetése.



A japán szórakoztatóelektronikai multi különbözõ árszegmensekbe pozicionált BDP-LX91, BDP-LX71, BDP-LX08 és BDP-51FD típusú asztali lejátszói bár csak õsszel érkeznek, mégis csak egyikük, a csúcskategóriás BDP-LX91támogatja majd a hónapok óta készen álló 2.0-s Blu-ray Disc profilt, azaz a BD Live-ot. A BD Live legfontosabb hozadéka az extra tartalmak letöltésének lehetõsége -- a legújabb profilnak megfelelõ, tehát elsõsorban internetkapcsolattal és beépített háttértárral rendelkezõ lejátszók tulajdonosai például plusz feliratokat, további werkfilmeket és mozielõzeteseket, vagy éppen minijátékokat tölthetnek le a lemezen megvásárolt film mellé.

A Pioneer egyelõre nem hozta nyilvánosságra új Blu-ray lejátszóinak részletes mûszaki paramétereit és árát, annyi azonban tudható, hogy -- ahogy az elvárható -- az összes készülékre kerül majd HDMI v1.3-as kimenet (a lejátszók támogatják a 12 bit Deep Color üzemmódot HDMI-n keresztül), mindegyik kezeli majd az 1080p24p üzemmódot és mindegyik a Pioneer Kuro fantázianevû kezelõfelületét kapja majd.

Elsõként a BDP-LX71 jön szeptemberben


A gyártótól származó információk szerint az újdonságok közül két modell, a BDP-51FD és a BDP-LX08 alkotja majd a belépõszintû kínálatot -- ezek októberben kerülhetnek a boltok polcaira, egy hónappal a BDP-LX71 után. A BDP-LX91 csúcsmodell legkorábban télen kerülhet forgalomba.

A Pioneer meglehetõsen késõn csatlakozott az asztali Blu-ray lejátszókat gyártók táborához. A cég egy évvel ezelõtt jelentkezett az elsõ ilyen készülékkel, ez volt az akkor korszerûnek számító, hálózati médialejásztóként is helytálló BDP-LX70. A Pioneer a fejlett funkciókra hivatkozva meglehetõsen borsos árat kért elsõ Blu-ray lejátszójáért cserébe: a készülék 1500 eurós fogyasztói áron debütált tavaly júniusban.