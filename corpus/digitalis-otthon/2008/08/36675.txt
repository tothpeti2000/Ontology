Másfél hónapon belül megérkezik a Sony Ericsson windowsos okostelefonja, az Xperia X1

A High Tech Computer (HTC) a Touch Diamond sikere után azonnal két újabb nagy dobással készül meglepni a világot. A Sony Ericsson Xperia X1 mellett a következõ negyedévben az elsõ Android-alapú készülékek is napvilágot látnak, igaz nem HTC brand alatt, hanem az ODM szerzõdések keretében más gyártók logóival.



A HTC 2008 negyedik negyedévében kezdi szállítani az elsõ Android-alapú mobil készülékeit az ODM klienseinek -- derül ki Hui-ming Cheng pénzügyi vezérigazgató nyilatkozatából. A fejlesztés és a gyártási elõkészületek teljesen a terv szerint haladnak, így valószínûleg nem lesz további csúszás a Google által fejlesztett operációs rendszert használó mobilok érkezésében. 

A Touch Diamond készülék mindezidáig 30 ország, 50 mobil szolgáltatójához jutott el, az eladások már most megközelítették az egymillió darabot. A mostani bejelentésekkel és a korábbi eredményekkel együtt nem tûnik túlzónak a HTC kijelentése, miszerint negyedévenként 10 százalékkal képesek növelni árbevételüket idén. Habár a bruttó nyereségük egy százalékpontos csökkenést kénytelen elkönyvelni a második negyedévben, köszönhetõen az ODM készülékek növekvõ arányának.

Hamarosan kézbe vehetõ 


Tajvani piaci források szerint a HTC még a harmadik negyedévben megkezdi a Sony Ericsson számára készülõ Xperia X1 szállítását is. Ezzel egyidõben az Egyesült Királyságban már elõrendelhetõ a készülék, melyet a vásárlóknak ingyenesen szállítanak ki majd a bevezetés napján. Mivel a pontos dátum még nem ismert, ezért ez mostantól kezdve szeptemberig bármikor lehet. A Magyarországi premier ennél várhatóan késõbb lesz, mivel elsõként a fókusz piacokon terítik a készüléket, amibe hazánk nem tartozik bele.

A szétcsúsztatható készülék minden olyan funkcióval rendelkezik, amivel képes elkápráztatni a kütyü fanatikusokat. A 145 grammos készüléket felvértezték Wi-Fi, HSDPA, GPS és A2DP Blutooth 2.0 képességekkel is, emellett pedig a 400 Mbyte belsõ memóriával és microSD bõvítõ hellyel is rendelkezik. Az érintõképernyõs kijelzõn a Windows Mobile 6.1 operációs rendszer tûnik majd fel, tehát szoftveresen is maximális igényeket elégít majd ki. Az egyetlen elrettentõ dolog a fogyasztói listaára, ami az Egyesült Királyságban közel 180 ezer forintnyi angol font lesz majd.