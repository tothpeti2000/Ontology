A Samsung 1,8 hüvelykes külsõ merevlemezzel gondol azokra, akiknek túl testesek a 2,5 hüvelykes változatok

A Samsung úgy gondolja, hogy sok fogyasztó számára a kisebb fizikai méret többet nyom a latban, mint a nagyobb tárkapacitás, ezért a 2,5 hüvelykes meghajtók helyett 1,8 hüvelykes változatot épít új, Spinpoint N2 külsõ merevlemez-sorozatának tagjaiba.



A mobil háttértárakat az USB-kulcsoktól nem csak jelentõsen nagyobb kapacitásuk, hanem nagyobb fizikai méretük is megkülönbözteti. A Samsung új, SpinPoint N2 sorozata az átlagosnál jóval kisebb, hitelkártya-méretû (természetesen annál vastagabb) házat kap, melybe a gyártó az iPod Classic zenelejátszóban, illetve a MacBook Air noteszgépben alkalmazott 1,8 hüvelykes meghajtókat építi.

kép forrása: yeski.com

 A hat milliméter vastag, 60 grammos SpinPoint N2 sorozat rendkívül energiatakarékos, nincs olyan USB-port, melyre csatlakoztatva ne mûködne. Ez alól a régebbi számítógépek portjai sem kivételek, az 500 mA-s USB-kapuk is megfelelõek a csatlakoztatáshoz, mert az alkalmazott 1,8 hüvelykes merevlemez energiaigénye a hétköznapi 2,5 hüvelykes meghajtóknak mindössze egyötöde. A SpinPoint N2 merevlemezei 4200-as fordulatszámon pörgetik a tányérjaikat, eközben 27 MB/s olvasási- és 23 MB/s írási sebességgel örvendeztethetik meg tulajdonosukat.


A sorozat négy tagból áll, e modellek legkisebbje, a 40 gigabájtos változat 161 dollárért, a 60 gigabájtos 191 dollárért vásárolható majd meg, a 80 gigabájtos modellért 235, a 120 gigabájtos változatért pedig 293 dollárt kell majd fizetni. A Samsung SpinPoint N2 sorozat elõször Kínában jelenik meg, késõbb várhatóan Európába is megérkezik.