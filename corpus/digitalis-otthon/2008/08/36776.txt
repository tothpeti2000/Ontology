Új iPod Nano és olcsóbb Touch érkezik?

[Ars Technica/HWSW] Alig pár nappal a hazai iPhone 3G bevezezés után az Apple-rajongók újabb jó híreknek örülhetnek, hiszen a már tradicíóvá vált szeptemberi vérfrissítés során a cupertinói divatdiktátor cég állítólag elõrukkol az újra karcsúvá vált iPod Nanóval, az iTunes 8-cal, és talán az iPod Touch is olcsóbb lesz.



Kevin Rose, aki többek közt a Digg atyja, mellesleg klasszikus Apple-jós is, a tegnapi napon blogjában precíz jóslatokba bocsátkozott az Apple legújabb lépéseivel kapcsolatban. Nem árulta el, hogy mire alapozza precíz jóslatait, de szerinte szeptember 9-én az Apple termékpalettájában egy pálfordulás következik be, mégpedig az iPod Nano esetében.

A legutolsó verzióban tömzsivé vált készülék visszatér a karcsú és hosszúkás dizájnhoz. Lekerekített szélei mellett további újdonság lehet, hogy maga a felsõ üvegfelület is hajlított lesz. Rose azért azt megjegyzi, hogy a kezében nem tartotta még az új készüléket, de fotókat látott róla. Remélhetõleg a kaliforniai webgurunak jó kapcsolatai vannak, és nem verte át egy ügyes Photoshop-mester.

 iPod Nano kémfotó?

Az iPod Nano mellett a Touch is áteshet egy kisebb kozmetikai átalakításon, ami mindössze az iPhone 3G kinézetéhez illeszkedést jelenti majd, belül semmi nem változik. Rose szerint egy árcsökkentésnek is be kellene következnie, ami sokat dobna a lejátszó népszerûségén. Amennyiben ez bekövetkezik, akkor hatással kell lennie a teljes iPod felhozatalra, hiszen nem lenne hálás, ha az iPhone kannibalizálná az évek óta sikeres iPod-vonalat, tehát ha igaza van, akkor minden készülék ára valamellyest csökkenni fog.


 A hardverek mellett a szoftveroldalon is terjengenek pletykák, melyet Rose összefésült és arra jutott, hogy egy új iTunes-verziót jelenthetnek be, egészen új képességekkel és funkciókkal. Az újdonságok között a korábban kiszivárgott információk szerint a zenei fájlok elrendezésének, library kinézetének változtatása, illetve egy ajánló rendszer bevezetése szerepelhet majd.

Habár a felsorolt részletek egy része feltételezés csupán, a szeptember 9-i dátum viszont teljesen biztos. Több forrás is megerõsítette a dátumot, illetve az elmúlt években is az augusztusi Mac-bejelentések után szeptember mindig az iPod hónapja volt. 2005-ben ekkor mutatták be az iPod Nanót, egy évvel késõbb a 6G iPod, a 2G Nano és a 2G Shuffle jelent meg, tavaly pedig az iPod Touch és a 3G Nano mutatkozott be. Egyes elemzõk szerint az idei évben elképzelhetõ, hogy egy, a szokásosnál nagyobb rendezvények az iPod és a Mac témák közösen debütálnak majd.