Semmi nem késztetheti megtorpanásra az Alienware új, négy GPU-val ellátott gépszörnyeit

Nem volt rest a Dell tulajdonában lévõ, számítógépes játékokra optimalizált csúcskategóriás noteszgépeket és asztali számítógépeket építõ Alienware -- a cég egy nappal a világ jelenlegi leggyorsabb videokártyájának számító, ikerchipes Radeon HD 4870 X2 leleplezése után közölte, hogy mostantól több asztali konfigurációja is kérhetõ ezzel a vezérlõvel, akár kettõvel is. Az eddig elvégzett tesztek szerint gyakorlatilag nincs az a monitor, illetve az a szoftver, ami egy ilyen rendszer határait feszegetné.



Az Alienware brutális konfigurációkból álló kínálatával mindig is a legeket hajszolta, egyben folyamatos versenyben állt egyik legnagyobb riválisával, az azóta a HP kezébe került VoodooPC-vel. Az egyedi megrendelések alapján dolgozó gépépítõ cégnél rendszerint elsõként jelennek meg a legfrissebb, legújabb technológiák és alkatrészek, így például -- jóllehet ezt az asztali gépeknél önmagában semmi sem indokolta -- az Alienware PC-iben tûntek fel elsõk közt az asztali szegmensben az SSD-k.


 A gyártó most újabb élenjáró technológiával, a két RV770XT grafikus chipet tartalmazó, 2 gigabájtnyi GDDR5 memóriával ellátott, irgalmatlan tempót diktáló Radeon HD 4870 X2 videovezérlõvel bõvítette az inteles Area-51, Area-51 ALX és az AMD-s Aurora termékvonalat. A vásárlók ráadásul akár két ilyen videokártyát is kérhetnek a konfigurációba, mely ezzel garantáltan mindent túlszárnyaló grafikus teljesítményre lesz képes.




A kínálat legerõsebb tagja, az Area-51 ALX család ára 4700 dollárról indul, a maximalista vásárlók azonban hamar tízezer dollár, azaz bõ másfél millió forint fölé tornászhatják a vételárat. Az Alienware-nél ezért egy ikerkártyás, tehát összesen négy GPU erejét összekapcsoló, Radeon HD 4870 X2-alapú, 4 GHz-re tuningolt Core 2 Extreme QX9770 CPU-val, 4 gigabájt memóriával, 128 gigabájtos SSD-vel, két 1 terabájtos merevlemezzel, Blu-ray íróval, fizikai gyorsítókártyával és dedikált hangkártyával ellátott konfigurációt kap egy 24 hüvelykes, WUXGA felbontású Samsung TFT-vel.

A dizájnos házba egy 1200 wattos tápegység kerül, az Alienware a rendelés során készségesen felhívja a figyelmet, hogy a brutális teljesítményû komponenseknek alighanem kevés lesz az 1 kilowattos áramforrás is.