Akár ezer forintért hazavihetõ az iPhone 3G

Az elõzetes információknak megfelelõen napokon belül Magyarországon is megvásárolható lesz az Apple második generációs iPhone okostelefonja, az iPhone 3G. A cupertinói székhelyû cég június elején közölte, hogy az eddig javarészt a tengerentúlon nagy sikereket elért készülék felújított változatát év végére 70 országban kívánják forgalmazni, köztük Magyarországon is. A hazai premier augusztus 22-én lesz, és most már azt is tudni, mennyit fog kérni a T-Mobile a készülékért és a kapcsolódó szolgáltatásokért cserébe.



Az Apple iPhone 3G három változatban jelenik meg a magentaszínû szolgáltató választékában, a 8 gigabájt flashmemóriával ellátott, fekete színû készülékért a legkedvezõbb konstrukcióban már 990 forintért hozzá lehet jutni, igaz, ehhez két év hûségidõt kell vállalnia az ügyfélnek. A T-Mobile az iPhone-okhoz új, komplex díjcsomagokat is bevezet, ezek több száz lebeszélhetõ percet, elküldhetõ SMS-t és több gigabájtnyi internetes adatforgalmat tartalmaznak havi 9900 vagy 16 900 forintért cserébe.

iPhone 3G: kívülrõl csak a hátlap különbözteti meg az elõdtõl

Az augusztus 22-étõl elérhetõ T-Mobile ikon 400 csomag 9900 forintos havi díj ellenében 400, belföldi irányban lebeszélhetõ percet, 200 db hálózaton belüli SMS-t és 2 gigabájt, internetezésre és e-mailezésre egyaránt felhasználható adatforgalmat tartalmaz. A T-Mobile ikon 600 csomag 600, belföldi irányban lebeszélhetõ percet, 400 db hálózaton belüli SMS-t és 4 gigabájtnyi adatforgalmat foglal magában 16 900 forintos havidíj fejében. Az iPhone 3G 8 GB-os verziója a T-Mobile ikon 600 csomaggal, 24 hónapos, a díjcsomagra vállalt hûségnyilatkozattal 990 forintba, a 16 GB-os verzió pedig azonos feltételekkel 4980 forintba kerül majd.


Az iPhone 3G a szolgáltató díjszabásában szereplõ többi tarifacsomaggal is megvásárolható (kivéve MobilOtthon és MobilOtthon Prémium), a meglévõ elõfizetõk pedig a szokás szerint készülékváltással, az elõfizetésükre vállalt új hûségnyilatkozattal is hozzájuthatnak az Apple telefonjához. A T-Mobile erre a célra létrehozott internetes felületen azok rendelhetik elõ a telefont a mai naptól, akik az új T-Mobile ikon csomagokat választják, illetve meglévõ elõfizetõként jelenlegi havidíjas csomagjukat szeretnék megtartani, és arra hûségnyilatkozatot vállalnak. Platinakártyás ügyfelek a kiszállítás során elsõbbséget élveznek majd. 

A T-Mobile mindazonáltal felhívja a figyelmet, hogy amennyiben az internetes elõrendelésre fenntartott készülékek elfogynak, az elõregisztráció tovább folytatódik, azonban ebben az esetben a kiszállítás idõpontjára a szolgáltató nem vállal garanciát.