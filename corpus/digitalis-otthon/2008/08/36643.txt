A T610 méltó utóda lehet a Sony Ericsson T700

Az év telefonja díjat is elnyert T610 utódjának szánt készüléket jelentett be a Sony Ericsson. A T700 elõdjéhez hasonlóan a dizájn alapja a sötét felsõ rész, világos alsó kombinációja, ami ezúttal nem egy csúcskategóriás készüléket rejt, hanem egy erõs középszintût.



A Sony Ericsson az új T700 megjelenése kapcsán a keskeny és elegáns kialakításra hívja fel a figyelmet, ami a korábbi Walkman mobilkészülékek esetében is sikeresnek bizonyult. Az elõdnek nevezett T610 a Sony Ericsson életében az elsõ bombasikernek számított, amit egyrészt az Erik Ahlgren, formatervezõ által megalkotott dizájnnak köszönhetett, másrészt annak, hogy gyakorlatilag az akkor létezõ összes funkciót és képességet belesûrítették a készülékbe. 



"Erre a telefonra mindenki fel fog figyelni" &#8211; mondta Sven Totté, a Sony Ericsson termékmarketing-vezetõje. Viszont 2008-ban ez már nem lesz olyan könnyû az okostelefonok és a mindent tudó médialejátszók korában. A T700 legkiemelkedõbb tulajdonsága, hogy mindössze 10 milliméter vastag, de ezen túl a középkategóriás készülékek tulajdonságaival rendelkezik. Az idei év negyedik negyedévétõl elérhetõ mobil fekete-ezüst, fekete-vörös, valamint csillogó ezüst színekben lesz kapható. 


 


A T700-on a 2 inches, 240*320 pixel felbontású TFT kijelzõ alatt a jól ismert gombsor található, kissé újragondolt megjelenéssel. A készülékbe rejtettek egy 3,2 megapixeles kamerát is, ami sajnos autófókusz képességet nem kapott. A beépített sztereó hangszórók viszont elméletileg alkalmasak egy ad hoc közös zenehallgatás kiszolgálására, körülbelül egy notebook hangszóróinak hangerejével és minõségével. 



A T700 dobozában a vásárlók találnak majd egy, a telefonnal színben is harmonizáló headsetet, illetve egy 512 megabájtos memóriakártyát is. A készülék természetesen támogatja a GSM/GPRS/EDGE hálózatokat a 850/900/1800/1900 Mhz-es frekvenciákon, és rendelkezik UMTS/HSDPA képességekkel is. Egy kellemes újítás, hogy annak ellenére, hogy nem rendelkezik GPS-vevõvel, a fényképeket a cellainformáció alapján ellátja koordinátákkal, illetve, a többi újabb Sony Ericssonhoz hasonlóan képes a Google Maps szolgáltatáson belül is megbecsülni a tartózkodási helyünket.