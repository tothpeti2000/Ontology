Érkezik a Palm újabb windowsos okostelefonja, a Treo Pro

Újabb okostelefonnal rukkolt elõ a Palm: a Treo Pro elsõként Európában és Ausztráliában, a Vodafone és a Telstra választékában jelenhet meg, de az õsszel a tengerentúlon is forgalomba kerül, szolgáltatófüggetlen változatban. 



A Windows Mobile 6.1-alapú Treo Pro, a Palm több korábbi okostelefonjához hasonlóan teljes QWERTY billentyûzettel rendelkezik, illetve a klaviatúra felett található 320x320 pixel felbontású érintõkijelzõvel érkezik. A hátoldalon található 2 megapixeles digitális kamera nyolcszoros digitális zoomot támogat, az ezzel készült képeket vagy a telefon beépített, 256 megabájtnyi memóriájába (melybõl valójában 100 megabájt áll a felhasználó rendelkezésére), vagy Micro SDHC kártyákra lehet menteni. Utóbbiakból akár 32 gigabájtos változatokat is fogad a készülék.




A Treo Prót háromsávos UMTS-modullal látta el a Palm, a készülék a HSDPA, GSM/GPRS és EDGE hálózatokon tud adatot forgalmazni. A telefon 802.11b/g kompatibilis Wi-Fi kapcsolattal is tud más eszközökkel vagy a lokális hálózatokkal kommunikálni, ugyanakkor a Bluetooth 2.0+ EDR vezérlõ sem maradt ki a mobilból, mint ahogy a mai trendeknek megfelelõen az alapfelszereltség részét képezi a GPS-vevõ is. A Palm adatai szerint a mindössze 133 grammos készülék a mellékelt, 1500 mAh-s akkumulátorával ötórás beszélgetési idõt biztosít.

Az új telefont -- akárcsak a július közepén bejelentett Treo 800w-t -- elsõsorban az üzleti felhasználóknak kínálja a Palm, a konzumerebb vonalat továbbra is az olcsóbb, ezzel együtt kevesebb profitot termelõ Centro képviseli. A telefon kártyafüggetlen változata 549 dollárba kerül majd a tengerentúlon, az európai szolgáltatók árai egyelõre nem ismertek.