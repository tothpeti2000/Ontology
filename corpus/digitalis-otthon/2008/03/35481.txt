Drasztikus Xbox 360 árcsökkentésre készül Európában a Microsoft

Drasztikus árcsökkentésre készül a Microsoft Európában, szivárogtatta ki a napokban több, egymástól függetlennek látszó forrás is. A konzoliparban egyébként teljesen természetes és már-már esedékes lépés idõzítése kétségtelenül nem a véletlen mûve: Redmond napjaink egyik legnépszerûbb játéksorozata, a Grand Theft Auto következõ részének megjelenését akarja meglovagolni az erõsödõ Sony PlayStation 3-mal szemben. 



Zörög a haraszt

A brit TechRadar iparági forrásokra hivatkozva úgy tudja, hogy jövõ héten, március 14-én a Microsoft 50 euróval csökkenti összes Xbox 360 modelljének árát. Ezzel a lépéssel a belépõszintû változat olcsóbbá válik, mint a Nintendo könnyed kikapcsolódást nyújtó játékaival rendkívül sikeres Wii konzolja, és látványosan drágább színben tünteti fel a PS3-mat. Amennyiben ezek az értesülések igaznak bizonyulnak, úgy az Elite ajánlott kiskereskedelmi ára 399 euro, a Pro 299 euro, míg az Arcade 229 euro lesz jövõ héttõl a kontinensünkön.

A közelgõ árcsökkentést a brit MCV videojátékmagazin is megerõsítette meg nem nevezett kereskedõi forrásaira hivatkozva, pontos dátummal és a csökkentés mértékével kapcsolatban azonban nem tudott információkat szerezni. Egyes fórumokon terjedõ pletykák szerint az Arcade ára akár 80 euróval is csökkenhet, amivel a Microsoft célja egyértelmûen az lehet, hogy az árérzékenyebb alkalmi játékosokat és családban vásárlók tömegét is elérjék. A konzolipar története azt mutatja, szélesebb tömegeket kizárólag az árak lenyomásával lehet elérni, amikor már szinte impulzus termék kategóriába esik egy gép. Ezt a gyártási költségek csökkenése teszi idõvel lehetõvé.


Kérdéses ugyanakkor, hogy az árcsökkentéseknek mekkora hatása lesz a boltok polcain. Egy pillantást vetve az európai árkeresõkre és néhány hazai szaküzletre látszik, hogy az Xbox 360 gépeket mélyen a jelenlegi ajánlott kiskereskedelmi ár alatt árusítják -- sõt akár a várható csökkentett árak szintje alatt is. Egy hazai szaküzletben például 70 ezer (269 euro nagyjából) forintért hazavihetõ a Pro csomag, ami körülbelül 20 ezer forinttal van a hivatalos ár alatt, de Németországban lehet találni olyan boltokat, ahol 2 játékkal egybecsomagolva 299 euróért hozzájuthatunk a hivatalosan 349 eurós géphez.

Ez arra utal, hogy a gyártó az átadási árat már egy ideje jelentõsen lecsökkentethette, nem valószínû ugyanis, hogy a disztribútorok és a kereskedõk hajlandóak lennének akár átmenetileg is veszteséget felvállalni. Magyarázattal szolgálhat, hogy a Microsoft esetleg dollárban rögzíti az  európai árait is, ami a valuta történelmi gyengélkedése miatt euróban kifejezve árcsökkentés nélkül is jelentõsen olcsóbbá teheti. Egy euró középárfolyamon jelenleg több mint 1,5 dollárt ér, az elmúlt fél évben a dollár közel 15 százalékot gyengült az euróval szemben. Az euro általános erõsségének hatását mutatja az is, hogy nemcsak a 360, de a PS3 is jóval az ajánlott ár alatt kapható már sok helyen.

A nyomott árakat ugyanakkor a piaci nyomás is magyarázza, a kereskedõk között ádáz verseny dúl. "Csak így lehet versenyben maradni" -- nyilatkozta a HWSW-nek egy magát megnevezni nem kívánó hazai szaküzlet. "Sok gépet nullszaldóval adunk, a tartozékokon, szoftvereken próbálunk kompenzálni" -- tette hozzá. Elárulta, hogy az árverseny érdekében a gépek egy részét európai, például német disztribútoroktól vásárolják, ahol kedvezõbb árakat találnak a hazainál, így elõfordul, hogy áraik alacsonyabbak a hivatalos magyar nagykereskedelmi áraknál is.

Megelõzõ csapás

A hivatalos árcsökkentés tehát részben csak követni látszik a piaci realitásokat, ugyanakkor jelentõsége már csak a publicitással járó ingyenreklám miatt sem elhanyagolható. Valószínûsíthetõ, hogy a kereskedõk árai is tovább olvadnak ennek hatására.

A lépés a Grand Theft Auto IV gengszterszimulátor megjelenését elõzi meg öt héttel, mely napjaink egyik legnépszerûbb sorozata: a GTA III San Andreasból 20 millió fogyott. Emiatt a GTA IV kulcsszerepet tölthet be a 360 és PS3 közötti, a domináns pozícióért dúló harcban, az árcsökkentéssel pedig a Microsoft egyértelmû célja, hogy a még egyik konzollal sem rendelkezõ játékosok inkább az õ platformját válasszák.

Az európai árcsökkentés ugyanakkor nemcsak a GTA IV, hanem az eddig ismert játékok közül a PS3 legerõsebb húzócíme elõzetesének megjelenését is megelõzi. A Gran Turismo sorozatot vélhetõen nem kell bemutatni egyetlen, az autóverseny játékokat kedvelõ olvasó számára sem, a PlayStation 2 platformra megjelent Gran Turismo 4-bõl eddig közel 10 millió fogyott, ennek több mint fele Európában. A közelgõ Gran Turismo 5 Prologue bár csak egy elõzetes, egy bepillantás a végsõ játékba, valószínûleg százezrek fogják megvásárolni, és a rajongók akár csak ezért a szoftverért is PS3-at fognak vásárolni. Az árcsökkentéssel a Microsoft jelentõs vásárlói tömeget köthet le a következõ hetek során, valamint késõbb is ellensúlyozhatja a GT5P vonzerejét.

[+]  Be tudja-e hozni az Xbox 360 elõnyét a Sony?

Az elemzõk között és az iparban uralkodó hangulat alapján 2008 a PS3 éve lehet, a Sony kezében összeállnak a kirakós játék darabjai: megerõsödõ játékfelhozatal, a Blu-ray gyõzelme, Home virtuális világ, online szolgáltatások szélesítése, médiacenter funkciók kicsiszolása. Miközben Észak-Amerikában uralkodik, a Microsoft saját bevallása szerint is gyengén szerepel Európában, ami azzal a veszéllyel fenyegeti, hogy márkaerejére alapozva a Sony hónapokon belül lelépheti. A világ legnagyobb független játékkiadója, az Electronic Arts becslése szerint idén 5-6 millió PS3 fogy majd a régióban, míg Xbox 360-ból "csupán" 1,5-2,5 millió.