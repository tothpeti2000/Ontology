A HP új modellel erõsíti a 13,3 hüvelykes kijelzõvel szerelt noteszgépek táborát

A HP is követi a divatot, bejelentette 13,3 hüvelykes noteszgépét, mely kedvezõ áron kínál hordozhatóságot és nagy számítási teljesítményt. A Penryn processzoros noteszgép sajnos egyelõre csak Ázsiában kerül piacra.



Egy-két speciális modelltõl eltekintve pár éve szinte ismeretlen volt a 13,3 hüvelykes kijelzõvel szerelt noteszgépek csoportja, aki kicsit, egyben hordozhatót akart, leginkább a 12 hüvelykes (vagy még kisebb) kijelzõvel szerelt notebookok között találta meg a számítását, a többi vásárló pedig szemezgetett a hétköznapi, 14-15 hüvelykes, vagy még nagyobb megjelenítõs modellek közül. A jelen állapotokban e kettõ közé a 13,3 hüvelykes kijelzõvel szerelt készülékek tábora is beékelõdött, kezdve az Intel processzoros MacBook fekete és fehér változataival, a szupervékony MacBook Air-en, vagy a Dell XPS M1330-on keresztül egészen a high-end Lenovo X300-ig.


A kereken két kilogrammos, 320x228x38 milliméteres HP Pavilion dv3000 noteszgép is a 13,3 hüvelykes kijelzõvel szerelt készülékek csoportját népszerûsíti. A billentyûzet alatt a Penryn alapokra épített beltérben 2,5 gigahertzes Core 2 Duo processzort, HDMI-kimenettel kiegészített, 256 megabájt memóriával ellátott GeForce Go 8400M videochipet, két gigabájt munkamemóriát, 160 gigabájtos hagyományos merevlemezt, valamint egy DVD-írót is találunk -- a paraméterek és a márkanév is azt jelzi, otthoni felhasználásra szánt, multimédiás géppel van dolgunk.



Az nagyteljesítményû hardverelemek mellé VGA-felbontású webkamera, ujjlenyomat-azonosító, Altec Lansing hangszórók, multiformátumú flashkártya-olvasó, ExpressCard 34 bõvítõrés, valamint a ma még igen szokatlan USB/eSATA csatlakozó társul a gépházon. A jó hír mellé rögtön egy nagyon rossz is társul: a termékadatok mellett magasnak épp nem nevezhetõ 1400 dollárt a Vista Home Premiummal szállított dv3000-ért csak Ázsiában fizethetjük ki, mert egyedül ezen a piacon fogja a gyártó értékesíteni.