Megérkeztek az Acer multimédiás Gemstone Blue noteszgépei

[Engadget] Az Acer kivételesen New Yorkban, nemzetközi sajtótájékoztatón mutatta be két új noteszgépét, a Gemstone sorozat második generációját. A Gemstone Blue névre keresztelt számítógépeket multimédiás felhasználásra tervezték, nem csak külsejük, mûszaki paramétereik is ezt sugallják.



A nem is annyira notesz kategóriába, mint inkább hordozható, asztali gépet helyettesítõ számítógépek (DTR) közé tartozó masinák 16 és 18,4 hüvelykes, szélesvásznú LCD-kijelzõvel szereltek, melyeken 1080 soros, progresszív filmek, videók is maradéktalanul megjelenhetnek. A grafikáról és a videógyorsításról 512 megabájtnyi saját memóriával felvértezett NVIDIA 9650 GS grafikus lapka gondoskodik.


A grafikus gyorsító képezi alapját az Acer CineReal multimédiás szórakoztató rendszerének is, a Blu-ray-meghajtóról érkezõ adatokat nem a 1,5 GHz-es Penryn processzor, hanem a grafikus lapka dekódolja. A CineReal térhatású hangot varázsolhat a szimpla sztereó fülhallgatókra is a Dolby Headphone segítségével, de a nagyobbik modellen diszkrét hatcsatornás hangkimenet is tlaálható.



A bestiákba nagy akkumulátorok kerültek, így a kisebbik modell 2,5, a 18,4 hüvelykes pedig 3 órán át üzemelhet egyetlen töltéssel. Az Acer gépeiért nem kell nagyon mélyen nyúlni a pénztárcába, kiviteltõl függõen 900 dollártól megvásárolhatók lesznek egy hónapon belül, bár egy komolyabban felszerelt változatért már 2000 dollárt is elkérnek.