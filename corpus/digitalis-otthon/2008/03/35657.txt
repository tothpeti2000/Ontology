Nullázza a csalók Xbox Live pontszámait a Microsoft

[DailyTech] Ezentúl nem csak a másolt játékokkal, módosított konzolokkal játszókat érheti kellemetlen meglepetés a következõ bekapcsolás során, hanem azokat is, akik mentett játékállások berhelésével, különbözõ trükkökkel próbálnak jogosulatlan elõnyökhöz jutni. A Microsoft ma reggel egyszerûen nullázta azoknak a játékosoknak a pontszámait, akiket eddig csaláson kaptak.

 

A csalók ráadásul nem csupán játékpontjaikat veszítik el, de barátaik, konzolos kapcsolataik is értesülnek a dologról, hiszen a profiljukban is megjelenik, hogy a redmondiak szerint valamikor, valamilyen játékban nem megengedett módszerekkel értek el valamilyen eredményt (achievements), vagy szereztek plusz pontokat. Az Xbox Live kommunikációs igazgatója, Larry Hirb -- akit sokan csak Major Nelsonként ismernek blogjáról -- szerint most a legnagyobb csalóknak adtak egy komoly pofont. Hyrb tavaly saját blogján keresztül figyelmeztette a játékosokat, hogy ne játszadozzanak a játékállások mentéseivel.


Amellett, hogy az Xbox Live pontszámokat nullázzák, az adott számlával már nem lehet lehívni a korábban elért eredményeket sem, azokat ismét el kell érni, ezúttal már tiszta módszerrel, legális játékkal. A csalók egyértelmû megjelelölést is kapnak a dashboardon, így minden ismerõsük tudni fog arról, hogy lebuktak. A Microsoft egy minta játékoldalt is közzétett elrettentésként.



A redmondiak különbözõ módszerekkel küzdenek a nem éppen legálisan játszó játékosok ellen, a módosított konzolokat például több hullámban, jellemzõen a tavaszi, vagy õszi frissítés elõtti napokban, hetekben tiltják ki az online Xbox Live rendszerbõl. A módosított, másolt játékok futtatására alkalmas konzolokkal ezt követõen nem lehet fellépni az online rendszerbe, jelentõsen csökkentve ezzel a konzol értékét.