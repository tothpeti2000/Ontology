Hivatalos: csökken az Xbox 360 ára, ráadásul a vártnál nagyobb mértékben

A korábbi pletykáknak megfelelõen jelentõsen csökkentette Xbox 360 játékgépének árát a Microsoft Európában, melynek mértéke a vártnál nagyobb. Ennek értelmében a hazai ajánlott végfelhasználói árak is csökkentek -- igaz, egyes hazai üzletekben már eddig is a most meghirdetett árakon vagy alatta lehetett vásárolni.



A Microsoft összes modelljének 80 euróval csökkenti ajánlott kiskereskedelmi árát március 14-étõl, vagyis péntektõl. A mainstreamnek tekinthetõ 20 gigabájtos Pro (Premium) verzió javasolt kiskereskedelmi ára 269 euró lett, ez Magyarországon 74 990 forintot jelent hivatalos csatornákon. A merevlemez nélküli Arcade 199 euró lett, ami Magyarországon 54 990 forint, míg a 120 gigabájtos merevlemezzel bíró, fekete  Elite 369 euróra csökkent, ezt az Xbox csapat itthon 99 990 forintra fordította le. Az Xbox 360 bekerülési ára ezzel bekerült a Wii alá, ami várhatóan nagyban megdobja majd az eladásokat.


Köszönhetõen több mint egyéves elõnyének, az Xbox 360 42 százalékos piacrészesedéssel bír az az EMEA szuperrégió újgenerációs konzolpiacán, mely a 360 mellett a Sony PlayStation 3 és Nintendo Wii gépekbõl áll össze. A Microsoft most második alkalommal csökkentette a 360 árát Európában, alig fél évvel az elõzõt követõen, amit leginkább a PS3 eladásainak erõsödése magyaráz. A Sony kinyilatkoztatott szándéka, hogy nyárra beérik riválisukat, Redmond kétségtelenül ezt a számítást kívánja keresztülhúzni. A Sony rövid idõn belül valószínûleg nem vagy csak korlátozottan tud reagálni, a sokkal drágábban gyártható PS3 bekerülési ára jelenleg 399 euró -- az euró erõssége azonban a malmára hathatja a vizet.

A Microsoft lépése nagy horderejûnek tekinthetõ, a konzolipar története ugyanis azt mutatja, szélesebb tömegeket kizárólag az árak lenyomásával lehet elérni, amikor már szinte impulzus termék kategóriába esik egy gép. Ezt a gyártási költségek csökkenése teszi idõvel lehetségessé. 

"A mostani árcsökkentéssel  [...] lehetõvé tesszük, hogy újabb vásárlók is megtapasztalhassák, miért is az Xbox 360 a legjobb választás. A játékipari tapasztalatok ismeretében kijelenthetem, hogy körülbelül ez az az árszínvonal, amely biztosíthatja egy konzol számára a legszélesebb vásárlóréteg érdeklõdését" -- kommentálta a bejelentést Chris Lewis, a Microsoft Interactive Entertainment Business európai üzletágának alelnöke.

Kérdéses, hogy az árcsökkentéseknek pontosan mekkora hatása lesz a boltok polcain. Egy pillantást vetve az európai árkeresõkre és néhány hazai szaküzletre, látszik, hogy az Xbox 360 gépeket mélyen az ajánlott kiskereskedelmi ár alatt árusították eddig is -- sõt akár a csökkentett árak szintje alatt is. Egy hazai szaküzletben például már jó ideje 70 ezer (269 euro nagyjából) forintért hazavihetõ a Premium csomag. A nyomott árakat részben a piaci nyomás magyarázza, a kereskedõk között ádáz verseny dúl. "Csak így lehet versenyben maradni" -- nyilatkozta a HWSW-nek egy magát megnevezni nem kívánó hazai szaküzlet, mely részben európai importból dolgozik, majd hozzátette, "sok gépet nullszaldóval adunk, a tartozékokon, szoftvereken próbálunk kompenzálni".