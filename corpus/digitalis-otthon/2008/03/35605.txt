Hatalmas felbontású kijelzõ az LG internetes telefonjában

Egyelõre csak a koreai piacra szánta az LG legújabb, internetezésre is alkalmas mobiltelefonját, mely az ázsiai igényeknek megfelelõen mobiltévézésre is alkalmas. A telefon hatalmas, 800 pixel széles felbontású, három hüvelykes kijelzõjén csak ritkán kell oldalirányban görgetni a tartalmat.



Az LG-LH2300 CYON bejelentésével az LG olyan mobiltelefont adott a koreai felhasználók kezébe, amellyel minden eddiginél kényelmesebb a weboldalak böngészése. A készülék három hüvelykes kijelzõje 800 x 480 képpontból állítja elõ a képet éppúgy, mint ahogy azt a Samsung Q1, illetve az ASUS R2H UMPC kijelzõjén láthatjuk. Igaz, utóbbiak esetében a 384 ezer képpont a mobilba szerelt kijelzõ három hüvelykes képátlója helyett hét hüvelykes területen osztozik.


A széles-VGA felbontás lehetõséget biztosít arra, hogy a látogatott oldalak eredeti struktúrájukban jelenjenek meg a mobilon is. Nincs szükség átméretezésre, oszloponkénti bontásra és egyéb optimalizációkra, amelyet mondjuk a manapság igen gyakori, 240x320 képpont felbontású kijelzõvel szerelt telefonok igényelnek. Az LG-LH2300 kijelzõje az egyszerû kezelhetõség kedvéért érintésérzékeny is, így egy weboldal linkjének elérése nem igényel kotorászást a menüben, vagy a gyorsgombok között.



A készülékház hátoldala egy három megapixeles, autofókuszos élességállításra is képes fényképezõgépnek ad helyet, mely felismeri az arcokat és rázkódás elleni védelemmel is felszerelték. Az LG-LH2300 a képeket és az egyéb megõrzendõ állományokat MicroSD kártyán tárolhatja, rendelkezik Bluetooth 2.0 adóvevõvel, valamint alkalmas a helyi piacon kiépített T-DMB rendszerû digitális tévéadások vételére is.