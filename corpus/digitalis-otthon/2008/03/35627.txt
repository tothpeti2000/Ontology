Egymásra licitálnak a mobil merevlemezek terén is a gyártók

[Engadget] Tovább folyik a harc a mobil merevlemezek piacán, még mindig "kié a nagyobb és gyorsabb" játékot játszanak az iparág szereplõi. A Samsung nemrég jelentette be 250 gigabájtos, percenként 7200-as fordulatszámú merevlemezét, mely nem sokáig lehetett a csúcstartó.



A japán Fujitsu júniusban piacra kerülõ, MHZ2 BJ-sorozatú noteszgép-merevlemeze szintúgy 7200-as percenkénti fordulatszámmal próbál minél nagyobb adatátviteli sebességet, asztali változatokhoz hasonló teljesítményt nyújtani, kapacitása azonban 70 névleges gigabájttal több lesz, azaz 320 gigabájtos változatban is kapható lesz. A SATA II csatolású, 2,5 hüvelykes merevlemezt 16 megabájtnyi gyorsítótárral látja el a cég.


A nagy fordulatszámnak köszönhetõen olvasáskor 10,5 milliszekundumra csökkenhetett az átlagos elérési idõ -- írásnál ugyanúgy marad a szokásos 12,5 ms-os érték --, tehát minden igyekezetük ellenére még mindig körülbelül 15 százalékkal elmarad ez a paraméter a hasonló fordulatszámú, 3,5 hüvelykes asztali merevlemezek 8,9 ms-os értékétõl. 



A 320 gigabájtos mobil merevlemez kapacitásban nem ért el új csúcsot, hiszen már több gyártó, többek között a Hitachi és a Samsung is bemutatott 500 gigabájtos, 2,5 hüvelykes merevlemez-változatot. Utóbbiakból normál, 9,5 mm-es magasságú verzió megalkotására azonban egyelõre csak a Samsung volt képes, a Hitachi merevlemeze a szokásosnál 3 mm-rel magasabb, melynek köszönhetõen számos noteszgépbe egyszerûen nem szerelhetõ be, nem fér be a fenntartott helyre.