Samsung: jöhetnek a 8 megapixeles fotómobilok

A Samsung bejelentette kamerás mobilokba szánt nyolc megapixeles CMOS fényképezõmodulját, mely mindössze 8,5 milliméter vékony. Az új egység az év második felének közepétõl taszíthatja le a csúcsról a jelenlegi öt megapixeles egységeket.



A Samsung új kameramodulja nyolc megapixeles CMOS képérzékelõt, autofókuszos élességállításra képes optikát zár egységbe a vezérlõáramkörök mellett. A modul legnagyobb elõnye, hogy laposabb mobilok tervezhetõk  vele, mert mindössze 8,5 milliméter vastag, ehhez 28 milliméteres magasság és 15,3 milliméteres szélesség társul. A nagy felbontás mellett az újdonság egyéb lehetõségeket is kínál, elektronikus rázkódásvédelem, vagy a mosolyidõzített, arcfelismerõ autofókusz csak kettõ ezek közül.


Akik a közeli fotók készítésében lelik örömüket, egy centiméteres minimális makrotávolsággal is elkészíthetik fotójukat. A nagy, f/2,6 fényerejû optika ráadásul nagylátószögû is, a 30 milliméteres gyújtótávolság segítségével sokkal több férhet a képmezõben még egy kis szobában is. Az ISO 1600-as érzékenység a hármas zajcsökkentõ áramkör nélkül nem lenne megvalósítható, e trió a képek tetemes zajmennyiségét mérsékli elfogadható mértékûre.

A Samsung legújabb 8 megapixeles modulja fél milliméterrel vékonyabb a gyártó jelenlegi 5 megapixeles egységénél

A Samsung új, telefonba, egyéb hordozható szórakoztató-elektronikai termékbe építhetõ fényképezõmodulja az év harmadik-negyedik negyedévétõl kerülhet a nagyobb gyártók készülékeibe, ezt a legkésõbb nyáron beinduló tömegtermelés elõzi meg.