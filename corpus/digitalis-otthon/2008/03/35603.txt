Kapható a kéttányéros 640 gigabájtos WD merevlemez

A Western Digital asztali számítógépekbe építhetõ, 3,5 hüvelykes, két lemeztányéros Caviar SE16 sorozatú meghajtójával az 500 és a 750 gigabájtos meghajtók közé ékelõdik be -- köztes megoldásként biztosít 640 gigabájtnyi adat számára tárhelyet.



A 640 gigabájtos Caviar SE16 WD6400AAKS két, egyenként 320 gigabájtos tányéron tárolja az információkat és 16 megabájtnyi gyorsítótárral rendelkezik. A meghajtó a vibrációt és a fogyasztást mérséklõ IntelliSeek technológiát is tartalmazza, mely aszerint szabályozza a fejmozgás sebességét, hogy a lemezen tárolt adatok a forgás során mikor érnek az olvasófejek alá. A fej ennek köszönhetõen az adatot tartalmazó terület fölé érve akár lassabban is mozoghat, mely a vibráció és a fogyasztás értékei mellett a meghajtó hõmérsékletére is kedvezõ hatással van.


A Serial ATA II csatolófelülettel ellátott, 7200-as percenkénti fordulatszámon üzemelõ merevlemez üresjárati állapotban 25 decibellel terheli a környezetét, amely a legerõltetettebb menet során sem emelkedik 29 decibel fölé. Eközben a fogyasztás 7,7 és 8,3 watt között alakul, de alvó-, illetve készenléti módban megelégszik csupán 1 wattal is.



A merõleges adatrögzítési technológiát alkalmazó tárolót a gyártó egyaránt ajánlja otthoni multimédiás számítógépekbe és nagyteljesítményû, vállalati munkaállomásokba, ahol a számításigényes feladatok közben nagy mennyiségû adat gyors mozgatására van szükség. A 630 grammos WD Caviar SE16 WD6400AAKS egy dollárért 4,5 gigabájtnyi tárterületet ad, ára 140 dollár. Az SE16 sorozat tagjai között SATA és párhuzamos ATA csatolós változatok egyaránt megtalálhatóak, amelyek közül az utóbbi változatok 320, 400 és 500 gigabájtos méretben vásárolhatók meg. SATA csatlakozóval rendelkezõ sor a fentieken kívül a most ismertetett 640-es és egy 750 gigabájtos változattal is kiegészül.