Apple iPhone 3G - I'm too sexy

A világ legszebb (okos)telefonja. A kütyü, amelyre mindenki vágyik, még az is, aki az ellenkezõjét állítja. Amit nemcsak birtokolni, utálni is divat. A kommunikációs eszközök messiása. Az ördög maga. Az iPhone 3G.

 

A T-Mobile közremûködésével itt van Magyarországon, bárki megveheti akár egy ezresért -- majd kifizethet két év alatt legalább négyszázezret a használathoz egyébként nélkülözhetetlen szolgáltatásokkal együtt. Kipróbálhattam, és jellemzõ, hogy szinte megtisztelve érzem magam, hogy én írhatok róla. Pedig csak egy telefon, ugyebár.



Már a doboza is különleges: kívülrõl egyszerû, mint a faék, belül mégis a csomagolástechnika egyfajta iskolapéldája. Kicsit olyan, mint a telefon, melyet magában rejt. Töltõ, USB-s töltõkábel és headset kerül elõ a fekete téglából, emellett egy fekete borítékban a minimalista leírás, törlõkendõ. És persze maga a készülék.

Mert ez mûanyag

Az iPhone 3G külsõre minimálisan változott elõdjéhez képest -- van aki szerint elõnyére, mások szerint hátrányára. Az új típus mindenesetre kevésbé szögletes, ezzel együtt az Apple-nél úgy döntöttek, lecserélik a fém hátlapot -- talán ez váltotta ki a legnagyobb zúgolódást, ugyanakkor nem lennék meglepve, ha az alapvetõen puha fém helyett alkalmazott mûanyag strapabíróbbnak  bizonyulna, de legalábbis hosszabb távon jobban ellenállna a karcoknak. Jóllehet egyesek alig pár nappal a készülék piacra kerülése után repedezõ burkolatra panaszkodtak, elképzelni sem tudom, milyen erõhatás kell a rendkívül szilárdnak és keménynek ható mûanyag sérüléséhez. Hátlapból egyébként van fekete és fehér is, a HWSW-hez egy fekete színû, 8 gigabájtos iPhone 3G jutott el -- ezen a típuson talán jobban látszanak az ujjlenyomatok, más praktikus különbség nemigen akad a kettõ közt.



A készülék összeszerelése példás, továbbra sem lehet hibát találni az anyagminõségben vagy az illesztéseknél. Az iPhone 3G hátlapja -- akárcsak elõdjénél -- nem pattintható le, az akkumulátor nem cserélhetõ, legalábbis a felhasználó által. Cserébe nem lötyög a fedél, és nem recseg-ropog a készülékház, a telefon olyan látszatot kelt, mintha egybeöntötték volna. A SIM-kártya fiókja is diszkréten megbújik a készülékház felsõ élén, iPhone-szûzként elõször nem is értettem, hogyan nyílik, végül szégyenszemre elõ kellett venni a leírást, ezután már könnyû volt megtalálni a dobozban megbújó fiókkulcsot, mely szükség esetén bármikor helyettesíthetõ egy gombostûvel.



Az iPhone 3G-n alig van gomb, a készülék elõlapjának alján, középen elhelyezett home mellett a hangerõszabályzó, az altatógomb és a némítókapcsoló épül be tökéletes összhang mellett a dizájnba. Felül a szokásos 3,5 milliméteres jack, alul pedig a régi csatlakozóval fizikailag kompatibilis töltõ- és adatátviteli konnektor. Bár a csatlakozóformátum nem változott, a lábkiosztást alighanem megvariálta az Apple, az egyik elektronikai üzletben legalábbis megpróbáltam az iPhone 3G-t csatlakoztatni egy prémiumkategóriás, több tízezer forintba kerülõ dokkolóhoz, a telefon azonban udvariasan tájékoztatott, hogy ezzel a kiegészítõvel õ bizony nem kompatibilis, úgyhogy a töltésrõl le kell mondjak. A zene ettõl függetlenül szólt, ámbár meglehetõsen erõtlenül. Más tulajok az Apple elsõ generációs iPhone-jaihoz készült autós kihangosítókkal tapasztaltak hasonló jelenséget.

Elvarázsolva

Nem kérdéses, hogy az új iPhone-t (és persze a régit) egyrészrõl a kivételesen jól eltalált design adja el. A nemrég nálunk járt HTC Touch Diamondnál azt írtuk, hogy a külcsín a készülék erõssége -- ez hatványozottan áll az Apple iPhone 3G-re, igaz, az almás telefon akkor villant igazán nagyot, ha bekapcsol a 320x480 pixeles, 3,5 hüvelykes képátlójú érintõkijelzõ (mely egyébként szintén nem változott az elõdhöz képest). Az iPhone 3G ettõl a pillanattól fogva képes igazán megigézni a használóját.

A kijelzõ csak igen mérsékelten tükrözõdik, fényereje és kontrasztja pedig átlag feletti. Az átlagos hosszúságú, (nagyjából fél perces) bootolási folyamat után bejelentkezõ fõmenü ikonjai informatívak, jól néznek ki, a különbözõ funkciók közti átúszások gyorsak, akadozásmentesek és összességében nagyon jól mutatnak. A sebesség úgy általában véve példamutató, az érintésre reagáló menük és listák valósággal lefolynak a kijelzõrõl, az egész környezet olajozott gépezetként mûködik. A fõmenüben egy menülapon összesen tizenhat programindító ikon rendezhetõ el tetszés szerint, a menülapok közt szabadon váltogathat a használó, az alsó sávba mozgatott maximum négy &#8222;gomb&#8221; azonban ilyenkor is a helyén marad. Az érintõkijelzõ jól, megfelelõ érzékenységgel reagál a böködésre, a gépelést azonban kicsit szokni kell, fõleg portrémódban.




A középsõ, home gomb ténylegesen is nyomógomb, lenyomva mindig a fõmenübe dob vissza a készülék. Nem mintha nagyon el lehetne veszni a funkciók tengerében: egyes, Windows Mobile operációs rendszerre épülõ okostelefonokkal ellentétben az iPhone 3G menüje alapvetõen egyszerû, bizonyos szempontból egyszerûbb, mint egy közönséges mobiltelefon menüje. 

Mindenekelõtt azonban le kell szögezni: a készülék nem tud magyarul. Egyelõre. Cserébe viszont beszéli az összes világnyelvet -- aki ezek egyikét sem ismeri legalább alapfokon, annak nem való az iPhone 3G. Ennél icipicivel nagyobb baj, hogy az alkalmazásokon és az [origo] látványos iPhone-optimalizált oldalain (nem feledkezvén meg a legnépszerûbb magyar szexoldalról, a Goldengate-rõl sem) kívül gyakorlatilag semmilyen iPhone-specifikus tartalom nem érhetõ el a magyar felhasználók számára, azaz elsõsorban nincs zeneletöltés és videoletöltés az iTunesbõl (van cserébe programletöltés, de ez inkább csak odavetett konc) -- ráadásul néhány, a tûzhöz közel álló cupertinói manageren kívül az égvilágon senkinek nincs fogalma arról, hogy mikor indul a szolgáltatás hazánkban. Mûködõ iTunes nélkül márpedig félkarú óriás az iPhone 3G, és bár felvarázsolható a készülékre a meglévõ zene- és videogyûjtemény, a csengõhangok feltöltéséhez például már trükközni kell.

	     
                  
                  
                  
                  
                  
                  
                  
                    A cikk több oldalból áll:
                    
                    
                        1. oldal: Apple iPhone 3G - I'm too sexy
                      
                        2. oldal: Uramisten, ez beszél!
                        
                    
                  