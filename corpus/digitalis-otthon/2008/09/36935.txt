A BenQ is beállt a sorba: két netbookja érkezik

A BenQ is beállt a netbookok gyártói közé. Ebben, az utóbbi hónapokban többször is ismételt mondatban lasssan elég lenne a gyártó nevét cserélgetni, hiszen ez a múlt héten hangzott el a Samsunggal, és akkor sem nem elõször. A BenQ két új modellt is csatarendbe állít, melyek egymástól a kijelzõ méretében térnek el leginkább.



A BenQ két új netbookkal készült el, melyek piaci bevezetése a közeljövõben várható. A két készülék egymástól a kijelzõ méretében különbözik, míg a kisebb 8,9 hüvelykes, addig a nagyobb 10,1 hüvelykes képátlón jeleníti meg az 1024x600 képpontot. A BenQ új, JoyBook Lite sorozatú netbookjainak modellszámai közül csak egyet ismerünk, U101-nek vélhetõleg a nagyobbat hívják majd.

BenQ JoyBook Lite


A gép belvilága tömegbe illõ: Intel Atom N270 processzor és 1 gigabájt memória adja az elsõ sorokat a technikai adatok listában, melyeket az 5400-as percenkénti fordulaton pörgõ, merevlemezek követnek, melyek nagy valószínûség szerint 60-80 gigabájtnyi adatot tárolhatnak. A JoyBook Lite netbookok kijelzõ-kávája 1,3 megapixeles kamerának biztosít helyet, melynek képei vezetékes és vezeték nélküli (802.11 b/g) hálózati csatolón egyaránt továbbítódhatnak.

Azok, akik a kapcsolattartás oldaláról sokoldalúbb gépre vágynak,  Bluetooth és 3G modult is rendelhetnek majd a gépbe, melynek burkolatán három USB 2.0 kaput, SD/SDHC, Memory Stick Duo kártyákat fogadó rést, valamint VGA-kimenetet fedezhetünk fel. A Linux és Windows operációs rendszerrel egyaránt kérhetõ, az Acer Aspire One vonalaira nagymértékben emlékeztetõ JoyBookok háromcellás akkumulátorokról üzemelnek. A két újdonság közül a kisebb októberben, a nagyobb, 10,1 hüvelykes változat pedig november végén érkezhet, nagyjából a 450 dolláros ársávban.