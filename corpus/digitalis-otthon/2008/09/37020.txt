Bárki összeállíthatja saját Dell gépét a konfigurator.hu oldalon

Disztribútori megállapodást kötött a világ második legnagyobb PC-gyártójával a notebook.hu. Az immár hét üzlettel rendelkezõ hazai kereskedõ ezzel párhuzamosan útjára indította a konfigurator.hu webshopot, ahol bárki összeállíthatja az igényeinek megfelelõ Dell számítógépet, amelyet 1-2 héten belül meg is kap.



A notebook.hu 2000-ben alakult, mára az ország egyik meghatározó notebook-kereskedõje, 2005 óta nagykereskedelemmel is foglalkozik. A tevékenység az elsõ években Budapestre koncentrálódott, de ma már több vidéki városban is van notebook.hu üzlet, és az idén még két bolt megnyitása várható, amivel a számuk 9-re nõ. A cég forgalma 2006-ban a Sulinetnek köszönhetõen megközelítette a 4 milliárd forintot, ez 2007-re 2,5 milliárdra esett vissza, ahogy megszûnt az állami támogatás a hardvervásárlásra. 2008-ra 3 milliárd forint feletti bevételt vár a cég, jövõre pedig 4 milliárd forint fölé szeretne ugrani. 

Build to order

A Dell kezdeti sikereit a direkt értékesítési modellnek köszönhette, a vállalat egész tevékenysége az egyedileg összeállított konfigurációkra épül, legyen szó notebookokról, asztali PC-krõl vagy szerverekrõl. Magyarországon ez a lehetõség eddig nem volt elérhetõ, a notebook.hu által megnyitott konfigurator.hu weboldal segítségével azonban mostantól a hazai fogyasztók és vállalatok is összeállíthatják a saját igényeiknek megfelelõ gépet.


 "Korábban is szolgáltunk ki viszonteladókat, de a disztribútori megállapodás kiszélesíti a mozgásterünket és rugalmasabb lehetõségeket biztosít számunkra, hiszen közvetlenül a gyártótól tudunk rendelni" -- mondta Kenéz Krisztián, a notebook.hu ügyvezetõje. "Kézzelfogható forgalomnövekedést várunk ettõl: a célunk az, hogy a Dell noteszgépek jelenleg nagyjából évi 4000 darabos eladási volumenét 2010-re megduplázzuk." 

Ha valaki eddig Dell-terméket szeretett volna vásárolni, csak olyan, elõre konfigurált modellekbõl választhatott, amelyeket a hazai kereskedõk megrendeltek, az ügyfelek vélt vagy valós igényei alapján -- ha valaki ezt módosítani szerette volna, mehetett a szervizbe például a memóriabõvítésért, vagy a merevlemezt kicseréltetni. Damján Tamás, a Dell hazai képviseletének vezetõje szerint a vállalat azonban eddig is minden gépet egyedileg gyártott le, a cég teljes tevékenysége erre épül, ráadásul e tekinteben a cég egyedülálló a világon. Damján kiemelte, hogy a Dellen kívül nincs olyan élvonalbeli gyártó, amely hajlandó lenne egyetlenegy gépet összeállítani.

A konfigurator.hu oldalon valóban teljesen testreszabhatók a gépek, nem csak a processzort, a memóriát, a merevlemezt, az optikai meghajtót vagy a kijelzõt lehet kiválasztani, hanem az elõre telepített operációs rendszert, vagy a garancia típusát is meg lehet adni. Ezután olyan finomságokra is rákérdez a program, hogy milyen kiosztású billentyûzetet szeretnénk, szükségünk van-e vezeték nélküli hálózati vezérlõre, a merevlemez melyik partíciójáról akarunk bootolni, vagy szállítsanak-e a géppel együtt rendszervisszaállító lemezt. Elõre telepített irodai szoftver vagy vírusirtó is kérhetõ. A kínálatban nem csak notebookok, hanem desktop PC-k, munkaállomások és szerverek is szerepelnek.

Mindenkinek lesz notebookja

Kenéz Krisztián szerint a hazai notebook-piac továbbra is lendületes növekedés elõtt áll. A piaci változásokat a vezetõ a telefonokéhoz hasonlította, ahol kezdetben egy háztartásra egy vezetékes telefon jutott, ma már viszont mindenkinek van mobilja, néha több is. A notebookok ugyanolyan személyes tárgyak lesznek mind a mobilok, elõbb-utóbb mindenkinek lesz sajátja, ezért egyelõre nem kell attól tartani, hogy a notebook-piac kifullad -- vélekedett Kenéz.