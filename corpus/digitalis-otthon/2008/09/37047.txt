A kilences verzióhoz ért a népszerû Nero programcsomag

Október 15-tõl két új termékkel egészül ki a német Nero AG választéka, ezzel együtt újabb verzióra frissül a világ talán legnépszerûbb önálló CD-író alkalmazása, a Nero. 



Október közepétõl két új alkalmazáscsomaggal egészíti ki termékportfólióját a Nero, emellett megjelenik a Nero digitális médiakezelõ alkalmazás legfrissebb, 9-es verziója. Az új szoftverek közt megtalálható a TiVo elõfizetéses szolgáltatására épülõ LiquidTV, valamint a médiafájlok egyszerû konverziójára létrehozott Move it alkalmazás.

Tévézésre szánt komplex megoldás

Az új választék egyik lényeges újdonsága a Nero AG és a TiVo együttmûködésében létrejött Nero LiquidTV | TiVo PC komplex csomag, mely egy komplex, hardvert és szoftvert egyaránt tartalmazó megoldás. Az Egyesült Államokban 199 dolláros fogyasztói áron forgalomba kerülõ csomag egy PC-s tévétunert és egy azt kezelõ alkalmazásból áll majd -- azok a felhasználók, akik már rendelkeznek tunerrel, önállóan is megvásárolhatják a LiquidTV szoftvert 99 dolláros fogyasztói áron. A szetthez egy távirányító is tartozik majd, mellyel egy infravörös átjátszón keresztül a TiVo set-top boxot is lehet irányítani -- a LiquidTV  segítségével a beltéri egységen tárolt tartalmak könnyedén átmenthetõk a PC-re és más, hordozható eszközökre (például iPodokra és PlayStaiton Portable-re), valamint természetesen DVD-re is kiírhatók.

Szintén a hordozható eszközök tulajdonosai vehetik hasznát a cég új fejlesztésû Move it alkalmazásának, mely a Nero szerint a kevésbé hozzáértõ felhasználók számára is könnyen használható és átlátható felületet nyújt a legkülönfélébb médiafájlok; fotók, videók, zenék konvertálásához. A Nero Move it automatikusan képes felismerni a számítógéphez csatlakoztatott hordozható médialejátszót, mobiltelefont vagy más eszközt, emellett arra is képes, hogy egy fájlt több eszköz számára konvertáljon át párhuzamosan. A szoftver emellett természetesen offline transzkódolásra is rábírható, ilyenkor a tartalom akkor szinkronizálódik az eszköz háttértárára, amikor azt legközelebb a számítógéphez csatlakoztatják.

Nero 9

A fenti két programon kívül október második felétõl új fõverziójához ér a világ egyik legnépszerûbb önálló médiakezelõ alkalmazása, a Nero, melynek 9-es verziója a fejlesztõk ígérete szerint a valaha létezett legkönnyebben kezelhetõ kiadása az idõk során egyre komplexebbé, ezzel együtt komplikáltabbá váló szoftvernek. A programcsomaggal alapvetõen az eddigi verziókban is megtalálható feladatok végezhetõk el, azaz a Nero 9 segítségével elõállíthatók, lejátszhatók, szerkeszthetõk, másolhatók, elmenthetõk és lemezrõl lementhetõk, átkonvertálhatók és megoszthatók a különbözõ tartalmak.


Az új verzió egyebek mellett egy új, automatikus mentésre szolgáló funkcióval (Autobackup) gazdagodott, fejlettebb lett a HD-tartalmak kezelése, átalakult a Nero médialejátszójának, a ShowTime-nak a kezelõfelülete, ezen túl az új videoszerkesztési opcióknak köszönhetõen jobban testreszabhatók a házi videófelvételek és diavetítések. Az Nero csomag része továbbá a tévébõl felvett anyagoknál reklámok kivágására használható, teljesen automatikus Ad Spotter, és a mozifilmek háttérzenéjét, valamint a videoklipek hangsávját lementõ Music Grabber rendszer.

A Nero új megoldásai október 15-én kerülnek forgalomba: a  LiquidTV | TiVo PC csomagot a szolgáltatás jellegébõl adódóan elsõsorban a tengerentúlon árulják majd, a Nero Move it és a Nero 9 azonban Európában is forgalomba kerül majd. Elõbbi 49 euróba, utóbbi 69 euróba kerül majd -- ha valaki Blu-ray videókat is akar szerkeszteni és lemezre írni az alkalmazással, további 6,9 eurót kell áldoznia a Blu-ray Disc Authoring plugnire.