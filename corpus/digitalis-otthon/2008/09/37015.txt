Biztonsági kamerák és 360 fokban sugárzó hangfalak a Logitech bemutatóján

Nem átütõ erejû technológiai újításokat, hanem a felhasználók kényelmét fokozó, a felhasználási lehetõségeket bõvítõ termékpalettát mutatott be a Logitech a tegnapi budapesti sajtótájékoztatóján. A lézeres egér, a hullámzó billentyûzet és szobai lejátszón lévõ iPod-dokkoló megmarad, az új termékek adalékanyaga nem a technokrata igényeket elégíti ki, hanem a valós hétköznapi élethelyzetekbõl indul ki.



A jelszó: kényelem és praktikum

A valós élethelyzetekre való reagálás iskolapéldája a notebookokhoz tervezett Logitech-egerek egy új kiegészítõje. A Nano sorozat indulásakor mindenki örömmel vette tudomásul, hogy az USB-adaptert soha többé nem kell kihúzni a notebookból, mert nem áll ki belõle, most pedig egy újabb hétköznapi problémával számoltak le a tervezõmérnökök. A "Clip-and-go" kiegészítõ egy, a notebook felületére ragasztható patent, melyhez egy mozdulattal rögzíthetjük az egeret, így a Logitech szerint a megbeszélésre sietõ infomunkásoknak nem lesz szükségük egy harmadik kézre, mellyel a mappák és a noteszgép mellett az egeret tartják a markukban. A hasonlat szerint a gémkapocs egyszerûségét és zsenialitását idézi a "találmány". Késõbb kiderül, hogy a többek között a most bemutatott V550 Nano egér dobozában is megtalálható eszköz beváltja-e a hozzá fûzött reményeket. 

Nem szerencsés a laptop belsõ részére ragasztani a patentet 

Egy újabb hétköznapi feltételezés szerint a munkával, gépeléssel töltött idõ komoly részét vagyunk kénytelenek sötétben elviselni, amit a Logitech azzal könnyítene meg, hogy a fekete gombokon lévõ fehér betûket alulról megvilágítja. Számos fénylõ billentyûzet megtalálható volt eddig is a piacon, de a Logitech igyekezet felülmúlni ezeket. Az Illuminated Keyboard név mögött szabályozható fényerõ, apró lencsékbõl álló fókuszált fényterelés, többrétegû festés és lézeres gravírozás áll, ami a gyártó szerint sokkal kontúrosabbá teszi a betûket. 

Ez a képesség fontos lehet az éjjel is dolgozó, de vakon gépelni még nem tudó felhasználók számára. Emellett a notebook-billentyûzeteket is igyekeztek továbbfejleszteni, a gombok billentését gondolták újra. A lapos kivitelnél megszokott 2,2 mm helyett 3,2 mm a billentés mélysége az új DiNovo termékeknél, a gombok lenyomásához pedig azonos erõ kell bármely résznél. Ez elsõre talán lényegtelennek tûnhet, de a napi több órát gépelõ dolgozóknak nem mindegy, hogy eljutnak-e az ínhüvelygyulladásig vagy sem.

Körbezsong a zene 

A beviteli eszközökkel kapcsolatban a svájci székhelyû gyártó igyekszik a kényelem mellett a praktikumot is szem elõtt tartani, ami idén a vezeték nélküli eszközök rendelkezésre állási idejében nyilvánul meg leginkább. A korábban említett V550 Nano egérnek átlagos használat mellett például 18 hónap folyamatos mûködést jósolnak egy elemmel, de az asztali gépekhez szánt S520 egér-billentyû párosnál is 8 illetve 15 hónapot ígérnek. Mivel az átlagos felhasználás definíciója pontosan nem ismert, ezért ezek tág határok között mozoghatnak a valóságban.

Rádiós ébresztõóra a 21. században

Az otthoni multimédia területén az Squeezbox Boom mellett a klasszikus rádiós ébresztõóra 21. századi változatait mutatta be a cég a Pure-Fi Express Plus és Pure-Fi Anytime néven. A Squeezbox Boom hálózati zenelejátszó 802.11g vezetéknélküli csatolón vagy vezetékes LAN-on keresztül kapcsolódik a meglévõ hálózatokhoz, a zenéket pedig akár az otthoni médiacenterrõl, PC-rõl is be tudja szerezni, de számítógép bekapcsolása nélkül képes internetes rádiókat is megszólaltatni, de akár a komplexebb szolgáltatások, mint a Last.fm, Sirius vagy a Pandora is elérhetõ vele, talán épp ezért maradt ki belõle az iPod-dokkoló, hiszen számtalan más helyrõl hozzáférhet a zenei tartalmakhoz. 

Lenyomják az iPodot 

Ellenben a Pure-Fi páros mindkét tagjának központi része az iPod és iPhone készülékek fogadására alkalmas dokkkoló, ami mellett pici távirányító, mozgásra kivilágosodó kijelzõ és a régi rádiós ébresztõórákat idézõ kijelzõ, illetve digitális óra társul. A készülékek képesek elemrõl is mûködni, így hordozható hangkeltõként is funkcionálhatnak mondjuk egy kerti partin. A címben is említett 360 fokos térbeli hangzás ugyan ezekre a készülékekre is jellemzõ, de az igazi mintapéldány a számítógépekhez tervezett sztereó Z-5 hangrendszer. 

A két mini oszlophangfal két oldalán is sorakoznak hangsugárzók, amivel sikerült elérni, hogy a vájtfülûeket se zavarja, hogy a szobában mozogva változik a hangok intenzitása. A nemes egyszerûséggel csak "omnidirekcionális" hangszórók azon túl, hogy a szoba közepére helyezve is bezsongják a teret, inkább dizájn szempontból csábítóak. A teljesen fekete egységek körbe teljsen homogén felületet alkotnak, a hangszóróknak nincs se eleje, se vége.

Video-távfelügyelet

A multimédia megoldások és a klasszikus perifériák mellett a Logitech Magyarországon is bemutatta az amatõr video-távfelügyeleti rendszerét, mellyel bárki komolyabb beruházás nélkül fokozhatja lakása biztonságát, természetesen a komolyabb képességek nélkülözésével. A szereld magad csomagban érkezõ kameracsaládnak van kültéri és beltéri változata is, egy rendszerbe pedig maximum hat darabot köthetünk belõlük. Az installálás után a felhasználók a számítógépükrõl vagy akár interneten keresztül is követhetik, mi történik a megfigyelt területen. 

Mint az igazi 

A rendszer ugyan PC-alapú, de nem kell semmilyen kábellel körbetekerni a lakást, ugyanis a kamerákból kijövõ USB csatlakozótól egy adapteren át az elektromos hálózatba vezet az út, ezen keresztül továbbítódnak a videójelek a routerhez. A megoldás lelke természetesen inkább a szoftver, amivel akár e-mail értesítést is kérhetünk, amennyiben a mozgásérzékelõk jeleznek, így szerezve biztoságérezet a hétköznapokban. Arról nem szól a fáma, hogy mi történik, ha a betörõk a villanyóra lekapcsolásával kezdik a mûveletüket,  erre, és a házi megfigyelõrendszerrel kapcsolatos többi kérdésre a hamarosan elkészülõ tesztünkben fogunk választ adni.