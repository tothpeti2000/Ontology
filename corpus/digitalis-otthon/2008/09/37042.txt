Olasz mobilszolgáltatónál kapható a BenQ zsebben hordható netterminálja

Az olaszországi TIM mobilszolgáltatóhoz már megérkezett a BenQ parányi nettermináljának elsõ szállítmánya. A zsebméretû számítógép a 4,8 hüvelykes kijelzõjére Wi-Fi adapterének használata mellett 7,2 Mb/s sebességû HSDPA adatkapcsolattal is képes internetes tartalmakat varázsolni.



A BenQ S6 az olasz TIM mobilszolgáltatónál a mai naptól megvásárolható, 4,8 hüvelykes kijelzõjén a 802.11 b/g szabványokat ismerõ vezeték nélküli hálózati csatolóján, és HSDPA adatkapcsolat segítségével érkezõ webes tartalmak egyaránt megjeleníthetõk. Az S6 800 megahertzes Intel Atom UL11L processzorral, mindössze két gigabájtnyi flash háttértárral rendelkezik, rendszermemóriája pedig csekély 512 megabájt.


Az érintésérzékeny kijelzõ kis méretébõl következik, hogy azon a weboldalak nagy hányada nem fér el, a 800x480 képpont miatt ezeket oldalirányban is görgetni kell. A gépben RedFlag Midinux Linux látja el az operációs rendszerre háruló feladatokat, speciális kezelõfelülete használja a beépített mozgásérzékelõt, így a készülék döntésével is vezérelhetõ.

BenQ S6 Internetes céleszköz

A 370 grammos, 159x89x22 milliméteres MID-hez Bluetooth 2.0 adóvevõvel, vagy USB porton keresztül kapcsolhatók a bõvítmények, a burkolaton fülhallgatókimenet, mikrofon és hangszóró található. A BenQ S6 az Internetelérés mellett a zenehallgatást, képnézegetést, valamint filmnézést is fókuszban tartja, emellett alkalmas az irodai fájlok kezelésére is. A parányi, SD/SDHC kártyák fogadására alkalmas számítógépet a TIM  430 eurós áron értékesíti.