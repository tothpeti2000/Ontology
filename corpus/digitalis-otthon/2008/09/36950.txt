Itthon ötvenezer forint alá esett a legolcsóbb Xbox 360 ára

Szeptember 19-tõl olcsóbban lehet majd hozzájutni a Microsoft teljes Xbox 360 termékcsaládjához, miután a gyártó az amerikai árcsökkentést követõen Európában is megvágja a konzolok árát. Péntektõl egy PlayStation 3 áráért akár két Xbox 360-at is lehet majd vásárolni -- a legolcsóbb, Arcade modell ára a nextgen konzolok közül elsõként töri át itthon az 50 ezer forintos lélektani határt.



Ötvenezer alatt

A Microsoft péntektõl életbe léptetett árcsökkentési akciója révén a kritikus ünnepi szezonban lényegesen olcsóbban lehet majd Xbox 360 játékkonzolhoz jutni, nem csak az Egyesült Államokban, hanem Európában, így hazánkban is. A jelenleg három tagból álló Xbox 360-kínálat legolcsóbb változata, a merevlemez nélkül érkezõ Arcade ára 55 ezer forintról 45 ezer forintra csökken, a 60 gigabájtos merevlemezt tartalmazó Premium pakk is tízezer forinttal lesz olcsóbb, így 75 helyett 65 ezer forintot kell érte a kasszánál hagyni (legalábbis a Microsoft hivatalos viszonteladói partnereinél). A legnagyobb mértékben pedig a legdrágább, 120 gigabájtos HDD-vel szerelt Elite variáns fogyasztói ára zuhan: péntektõl 80 ezer forintot kell érte fizetni, míg ha valaki ma akarja megvenni, még húszezer forinttal többet kell adnia érte.

A Microsoft gépezete az ünnepi szezon közeledtével lehengerlõ akcióra készül: a csökkentett árú Xbox konzolokhoz az év végéig kilencven új játékprogram jelenik meg, köztük a hatalmas várakozással kísért Gears of War II, mely november hetedikén érkezik meg az üzletekbe. Emellett a szokásos menetrendnek megfelelõen megújul a konzolok szoftvere is, az õszi rendszerfrissítés pedig számos új, hasznos funkciót és új szolgáltatásokat vezet be a repertoárba. Így a LIVE elõfizetõk számára elérhetõvé válik az Xbox LIVE Primetime online vetélkedõ, a felhasználók továbbá virtuális partikra "járhatnak" az Xbox LIVE Party szolgáltatás segítségével.


Az Xbox 360 õszi rendszerfrissítését alighanem azok a felhasználók is örömmel telepítik majd, akiknek eddig a konzol folyamatosan zúgó DVD-olvasója miatt fájt a fejük -- netán a szó szoros értelmében. A Microsoft az új frissítéstõl lehetõvé teszi a játék teljes lementését a merevlemezre, így a szoftver nemcsak gyorsabban töltõdik majd, de sokkal halkabb is lehet a konzol mûködése.

Nehéz helyzetben a Sony

A Microsoft utoljára márciusban csökkentette az Xbox konzolok árát Európában -- akkor drasztikusan, egységesen 80 euróval vágta meg az árakat a cég. Európa egyébként vitatott hadszíntér a nextgen konzolok csatározásánál, hiszen régiónkban a Microsoft és a Sony egymásnak ellentmondva egyaránt a piacvezetõ címét követeli magának a HD-konzolok terén.

A konkurencia mindazonáltal továbbra is úgy tûnik, marad a jelenlegi árképzésnél, azaz a Sony oldaláról nem várható árcsökkentés, ugyanis a japán vállalat hangsúlyozottan a játékrészleg pénzügyi teljesítményének rövidtávú javítására koncentrál, és a PS3-ak szállítási elõrejelzéseit is erõsen konzervatívan határozták meg ennek megfelelõen.