Különálló patronokat használ az Epson Wi-Fi-s tintasugaras nyomtatója, a Stylus Office B40W

Az Epson kisebb létszámú vagy otthoni irodákba szánja Stylus Office B40W készülékét, melynek különlegessége, hogy Wi-Fi-n keresztül is elérhetõk szolgáltatásai.



Az egy-két személyes irodákba vagy otthonra, de alapvetõen üzleti jellegû felhasználásra szánt nyomtató kisebb terhelésre hivatott, papírtálcája ennek megfelelõen mindössze 120 lapos. A gyártó hagyományait folytatva a készülék Epson Micro Piezo fejet használ, melybe négy különálló patronnal tölthetõ a tinta. A nyomtató változó cseppmérettel dolgozik, a homogénebb területeket nagyobb léptékben fedi le, míg a részleteken akár 2 pikoliteres cseppekkel is dolgozhat, 5760×1440 dpi-s maximális felbontás mellett. A gyártó normál papíron is lézernyomtató osztályú nyomatminõséget ígér a magas kontrasztú DURABrite Ultra tintákkal emellett a specifikációk értelmében a megfelelõ médiára a klasszikus, fényes és félfényes  fotók nyomtatása sem okoz problémát a készüléknek.


Az Ethernet csatlakozás biztosította, megszokott hálózati kommunikációs lehetõségeken túlmenõen a B40W integrált Wi-Fi adapterrel teszi rugalmasan beilleszthetõvé a nyomtatót otthoni vagy üzleti környezetbe. A nyomtató természetesen USB kapuval is rendelkezik, így nem feltétlenül szükséges a hálózati üzemmód használata. Míg a piacon elsõként megjelent Wi-Fi kompatibilis nyomtatók némelyike csak nyílt, vagy nagyon gyengén védett hálózatokra volt képes csatlakozni, addig az Epson B40W biztonságosabb, ismeri nem csak a WEP64 és 128, de a jóval fejlettebb WPA - PSK (TKIP vagy AES kódolással) biztonsági protokollokat is.


Epson Stylus Office B40W



Online áruházak némelyikében már rendelhetõ készülék, ára 36 ezer forint körül mozog. Az önálló nyomtatók átlagáránál magasabb összegért nem csak vezeték nélküli csatlakozást ígér az Epson, hanem a lézernyomtatókéval összevethetõ minõséget és költségeket is.