A Sony hatalmas, 18,4 hüvelykes kijelzõvel szerelt Full HD noteszt jelentett be

A Sony markáns stílusjegyeit legújabb, hatalmas, 18,4 hüvelykes kijelzõvel ellátott noteszgépén is tévedés nélkül ismerhetjük fel. A stílusos notesz leginkább fotók és videoanyagok szerkesztésével foglalkozó felhasználók számára készült.



A Sony 18,4 hüvelykes Vaio type A noteszgépe alkalmas a Full HD tartalmak megjelenítésére, LED-es megjelenítõje ennek megfelelõen 1920x1080 képpontból áll. A nagyméretû kijelzõ alatt 2,53 gigahertzes Core 2 Duo T9400 processzor található, mely akár négy gigabájtnyi rendszermemóriából és két darab 250 gigabájtos merevlemezbõl is dolgozhat. Optikai meghajtóként egy hagyományos DVD-író csak szégyenkezne a beltérben, helyette egy Blu-ray égetõmû teljesít szolgálatot.


A két beépített merevlemez a külsõ tárolók mellett egy eSATA portra csatlakoztatott meghajtóval is kiegészíthetõ, egyéb perifériák pedig három USB 2.0 portra, vagy a Sonytól elvárt FireWire kapura is köthetõk. A Vaio type A a megszokott SD/SDHC, illetve Memory Stick kártyarések mellett Compact Flash (UDMA) változatokkal szót értõ olvasóval is rendelkezik, ebbõl tisztán látszik, hogy a gyártó azoknak szánja a háromezer dolláros noteszt, akik komolyabb tükörreflexes gépvázzal örökítik meg a fotózandó eseményeket.

A portok és kimenetek után kutatva a 437,2x288,9x36,9 milliméteres, közel négy kilogrammos gépház oldalán a fentebb említett USB és FireWire kapuk mellett hang ki- és bemenetek, VGA- és HDMI-kimenet is megtalálható. A fotós és videókkal kapcsolatos feladatok ellátását elõtelepített Adobe alkalmazások könnyítik, e csomag igen sok alkotót számlál, megtalálható benne a Photoshop Lightroom 2, a Photoshop Elements 6, az Image Data Converter, valamint a Picture Motion Browser is. A gépet Windows Vista operációs rendszer Home Premium változatával szállítja a gyártó a hónap végétõl.