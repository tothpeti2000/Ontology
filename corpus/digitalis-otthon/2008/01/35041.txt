Minden eddiginél nagyobb memóriakártyák a CES-en

Az idei CES sem szûkölködik a flash-memóriakártyák terén az újdonságokban. Számos gyártó állította ki nagyobbnál nagyobb kapacitású modelljeit, melyek közül ismertetünk most párat.



A Panasonic bemutatta legújabb SDHC kártyáját, amelyet nem csak fényképezõgépekbe ajánl, hanem memóriás videokamerákba is. A nem kevesebb mint 32 gigabájt adat tárolására alkalmas kártya több mint ötórányi HD videó tárolására elegendõ kapacitású. A maximálisan 20 megabájt másodpercenkénti sebességnél -- amelyre a kártya képes --lényegesebb adat lehet a konstans 6 megabájt (Class 6) másodpercenkénti írási sebesség.

A memóriakártyáiról és USB-kulcsairól ismert Pretec  -- aki már évekkel ezelõtt gyártott SD foglalatba illeszthetõ fotóalkalmatosságot, illetve WLAN adaptert -- bemutatta új CompactFlash kártyáit, amelyek 16, 24, valamint 48 gigabájtnyi területtel adnak az eddiginél nagyobb szabadságot a fotósoknak, akik így messzebbre merészkedhetnek, illetve homloktörlés mellõzésével lõhetik RAW képeiket a fotóstúdióban. A két kisebbik modell 50 megabájt másodpercenkénti sebességre képes, a 48 gigabájtos esetében ez az érték 35 megabájt másodpercenként.




A Sony saját formátuma a MemoryStick Duo-- amely egyaránt használható a gyártó képalkotó berendezéseiben, vagy PSP zsebkonzoljában -- is hízott, immár 16 gigabájtos méretben került a kiállításra és márciustól 300 dolláros áron lehet majd megvásárolni.

A Sandisk 12 gigabájtos MicroSD kártyája mellett SDHC és MemoryStick Duo megoldásainak kifejezetten videózásra ajánlott változatai (SanDisk Video HD sorozat) kerültek reflektorfénybe a gyártó standján. A kártyák kapacitása mindkét típus esetében 8 gigabájt. Ez az érték éppúgy szerepel a kártyák oldalán, mint a felvételi idõ (ahogy azt a CD esetében megszokhattuk), amely e kapacitás esetében 120 perc.