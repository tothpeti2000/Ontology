Karácsonykor már 10-15 digitálisan sugárzott csatornát nézhetünk

A Nemzeti Hírközlési Hatóság feszített iramot diktál, hogy akár már idén õsszel digitális földfelszíni tévécsomagok közül választhassanak a fejlettebb technológiára fogékonyabb tévénézõk. A digitális televíziózásról szóló törvény módosítását 2007. december 3-án szavazta meg a parlament, melyet követõen az NHH elkészítette a módosított pályázattervezeteket. Az Országgyûlés által létrehozott eseti bizottság hétfõn jóváhagyta ezeket, így az NHH tegnap sajtótájékoztatón jelentette be, hogy mostantól elérhetõk, és február 6-tól 12-ig véleményezhetõk lesznek.



Feszített tempó

Pataki Dániel, a Nemzeti Hírközlési Hatóság (NHH) elnöke -- aki 2008-tól az az európai hírközlési hatóságokat tömörítõ ERG/IRG szervezetek elnöki tisztét is betölti -- konkrét ütemtervet, idõpontokat nevezett meg, melyek ha teljesülnek, akár már szeptember végétõl, októbertõl digitális földfelszíni tévéadásokat foghatunk majd itthon. A közel három hónapos csúszással éppen az idén augusztusi pekingi Olimpiáról csúsztunk le, noha nemzetközi tapasztalatok szerint egy-egy ilyen esemény --Olimpia, focivilágbajnokság -- jelentõs húzóerõ lehet egy-egy új technológia elfogadtatása és megismertetése érdekében.

Rozgonyi Krisztina, az NHH tanácsának elnöke szerint a csúszás oka az volt, hogy a digitális televíziózásról szóló törvény módosításával párhuzamosan a tervezetet is módosítani kellett. Míg korábban az MPEG4 tömörítési eljárás kötelezõen szerepelt, ezt most csak javasolják, és a pályázatok elbírálásánál pluszponttal jutalmazzák. Módosult a kereskedelmi televíziók és rádióadások átállásának idõpontja is, melyek egy-egy évnyi haladékot kaptak, elõbbiek esetében 2011. június 30., utóbbiak esetében pedig 2014. vége lett -- ez utóbbi még így is meglehetõsen kemény dió lesz.

A most közzétett pályázati tervet február hatodikától véleményezhetik az érdeklõdõk, a végleges változatot várhatóan márciusban hirdetik majd ki. A nyertesek, akiknek igen szigorú feltételeknek kell megfelelniük, augusztusban nyerhetik el a spektrumokat, és az NHH várakozásai szerint akár egy hónapon belül megindíthatják a kezdetben lakosságra vetítve 30-40 százalékos országos lefedettségû szolgáltatásukat.

A DVB-T digitális földfelszíni mûsorszórás jelenlegi lefedettsége

Kevesen tudják, de itthon az Antenna Hungária Rt. lassan fél évtizede folytatja DVB-T-vel kapcsolatos kísérleteit. A cég 2004 októberében indította el három közszolgálati adót tartalmazó kísérleti csomagját, melyet Budapesten és a kabhegyi adótorony környékén lakók foghatnak be. Az Antenna Hungária már akkor, 2004 telén sürgette a vonatkozó törvények módosítását a mielõbbi kereskedelmi bevezethetõség, indulás érdekében.

Mobiltévé még idén

Az NHH a pályázattervezet megalkotása során felkészült arra, hogy megjósolhatatlan, mennyi pályázó lesz a digitális mûsorsugárzásra. A hatóság ezért meglehetõsen szigorú, rengeteg minimál követelményt tartalmazó tervet készített el, mely akkor is biztosítja a hatóság céljainak elérését, ha kevesen, akár csak egyetlen cég pályázik. Rozgonyi Krisztina elmondta, hogy a lehetõ legkevesebb szubjektivitást próbálták célul kitûzni, így számtalan olyan kitételt is megfogalmaztak, melyekkel pluszpontokat gyûjthetnek a pályázók. A pályázatokat az NHH elõre megálmodott feltételrendszer alapján bírálja majd el, és arra az Országgyûlés eseti bizottságának is áldását kell majd adnia.

A pályázatok nyertesei 12 éves üzemeltetési jogosultságot nyernek majd el, az egyik pályázat öt digitális televízió mûsorszóró hálózat (multiplex), a másik pedig egy VHF sávban mûködõ digitális rádió mûsorszóró hálózat üzemeltetésére vonatkozik. A kiírás szerint két multiplexen 2008-ban kell beindulnia az adásnak, a harmadikon a nyertes pályázó mobiltévé (DVB-H) szolgáltatást is nyújthat. A rádiós multiplexen szintén ebben az évben kell megkezdeni a mûsorszórást.

Nokia telefon beépített DVB-H tévévevõvel

A 2006-ban Genfben megtartott Körzeti Rádiótávközlési Értekezlet eredményeként Magyarországnak a digitális átállás során összesen 8 televíziós és 3 rádiós csomag áll rendelkezésére. A mostani pályázat után fennmaradó 3 televíziós és 2 rádiós multiplex hasznosításáról a késõbbiek során születik majd döntés.

Esélyegyenlõség, a verseny élénkítése

Pataki Dániel -- ahogyan egy korábbi, cinikus módon csak mûholdon, vagy kábelen fogható m2 csatornán leadott tévéinterjújában is elmondta -- az esélyegyenlõség megteremtésének egyik eszközeként tekint a digitális átállásra. Magyarországon a háztartások 25 százaléka még mindig tetõantennával fogja az egyetlen így sugárzott közszolgálati, és két kereskedelmi tévécsatorna adását. Számukra mindenképpen nõ majd az információs csatornák száma, hiszen az m1 mellett a másik két közszolgálati adó, az m2 és a Duna TV adása is ingyenesen nézhetõ lesz, de nagy valószínûséggel más kereskedelmi csatornák, a két országos kereskedelmi adó mellett akár mások is élhetnek a technológia lehetõségeivel.

A digitális televíziózás színre lépése gyökeres változásokat hozhat nem csak a kábeltelevíziós és mûholdas piacon, de nagy hatással lehet a reklámpiacra is. A nemzetközi tapasztalatok szerint a DVB-H elterjedésének egyik hajtórugója az ingyenesen fogható csatornák számának emelkedése, az sem kizárt, hogy a nagy-britanniai példához hasonlóan újabb, esetleg tematikus közszolgálati csatornák indulnak.

>>> Mi is kipróbáltuk a Freecom apró digitális tévétunerét 

Digitális tévé, set-top-box

A digitális adások vételére azonban önállóan nem alkalmasak a mai tévékészülékek, úgynevezett set-top-boxok telepítésére, vagy DVB-T-vevõvel  ellátott televízió vásárlására lesz szükség. Elõbbiek árát az NHH jelenleg 5-10 ezer forint közé becsli, azonban éppen azért, mert az elmaradottabb térségek háztartásainak egy ilyen összeg is megterhelõ lehet, a pályázati kiírás ezzel kapcsolatban is feltételeket támaszt a nyertesek felé. A set-top-boxokat részletfizetéssel is elérhetõvé kell tenni majd, melynek havi törlesztõrészlete nem haladhatja meg majd a minimálbér 1 százalékát -- jelenleg ez körülbelül 600 forint.

Pataki Dániel kérdésre válaszolva elmondta, hogy ha közeledik az analóg hálózatok lekapcsolásának ideje (2011. december 31.), és az elemzések szerint továbbra is gondot okozna a set-top-boxok megvásárlásra, a kormány célzott támogatással is segítheti majd azokat a rétegeket, akiknek továbbra is problémát okozna a vevõberendezéshez jutás -- ez azonban egyelõre csak elvi lehetõség, kidolgozásra vár. A set-top-boxok ára a következõ négy évben tovább csökkenhet.

Véleménye van?
szóljon hozzá a fórumban
írjon szerkesztõségünknek!