Végre a Samsung forgalmazza és szervizeli itthon saját fényképezõgépeit

A Samsung 2008 január elsejétõl maga forgalmazza itthon saját márkájú és gyártású digitális fényképezõgépeit, illetve a szervizelésrõl is a Samsung Electronics Magyar Zrt. gondoskodik. A készülékek kizárólagos forgalmazási joga korábban a Leitz-Hungária Kft. kezében volt.



A változás a szervizelést is érinti: a 2008. január 1-tõl vásárolt termékek javításait a Samsung hivatalos szervizei végzik, az ezt megelõzõen itthon értékesített termékekkel azonban továbbra is az Audio Foto Service Kft. szervizében kell jelentkezni. Az idén piacra kerülõ -- Samsung garanciapapíros -- fényképezõgépek javítását a Budapesten található központi márkaszerviz, illetve az országos szervizhálózat látja el.


A Samsung fényképezõgépek külföldön is "mostohagyerekek", bár a Samsung gyártja õket, a vállalat egy külön weboldalt  és céget szentelt a digitális kameráknak. A Samsung globális és regionális weboldalain még csak utalás, vagy link sincs a kamerákkal kapcsolatos oldalra -- a hazai portál talán az elsõ kivétel lesz.

Samsung kezében a Samsung

A Leitz-Hungária Kft. 1999 óta nem csak a Samsung fényképezõgépek, de a Leica és Minox termékek közép-kelet európai képviseletét látja el, eddig kizárólagos joggal forgalmazhatott itthon Samsung fényképezõgépeket. A cég ma már a fotó-optikai termékek mellett fogyasztási termékek és a házi elektronikai termékek értékesítésével is foglalkozik.