A Nikon új fényképezõgépeivel lefedi az egész kompakt-kategóriát

A PMA kiállításon a Nikon nem csak a D60-as tükörreflexes gépével képviselteti magát, hanem számtalan kompaktgéppel is. Az újdonságok között találunk tíz megapixeles, illetve rázkódásvédelemmel ellátott modellt is.



L16, L18: Olcsó belépõk

A belépõszintre pozicionált CoolPix L16 és az L18 egymástól a kijelzõ méretében és a felbontásban tér el, az elsõ 7,1 millió, a második pedig 8 millió képpont felvételére alkalmas, a 230 ezer képpontos kijelzõk mérete pedig sorban 2,8, illetve 3 hüvelyk. Mindkét gép háromszoros közelítésre alkalmas optikával rendelkezik, melyek közös jellemzõje a kezdõ F2,8-as fényerõ, valamint a 35-105 milliméteres zoomtartomány. A CCD képérzékelõ jeleit már e két alacsony árú készülékben is EXPEED képfeldolgozó áramkör alakítja tárolható állományokká, amelyek a 21 megabájt belsõ memóriába, vagy SD/SDHC kártyára egyaránt kerülhetnek.




A ceruza-akkumulátorokkal üzemelõ páros automata üzemmódra termett, rajtuk beállítani nem sok mindent lehet, az egyszerûség kimondottan elõnyös a célzott fogyasztói réteg ismeretében. Az idõsek és gyerekek által is könnyen használható 125 grammos belépõk ennek ellenére rendelkeznek arcfelismerõ autofókusszal, szoftveres vörösszem-eltávolítóval, valamint a Nikon kompaktokban régóta megtalálható D-Lightning megoldással is, mely a sötétebb képrészletekeken világosít a kép elkészülte után. A L16 és L18 pontos áráról jelenleg nincs információnk, de a nyolc megapixeles elõd L15 hazánkban jelenleg 35 ezer forintért vásárolható meg, a hat megapixeles, 25 ezer forintos L11 mellett.

S210: vékony, fémházas

Az új L-sorozatú modelleknél igényesebb külsõ megjelenéssel rendelkezõ CoolPix S210 a hangsúlyt az automata üzemmódra helyezi, az L16 és L18 modellekben látott lehetõségeket azonban stílusos vékony készülékházban kínálja, amely krómozott betétekkel ellátott szálpolírozott alumíniumból készült. A készülék optikája 38 milliméteres gyújtótávolságról indul, fényereje a kezdõállapotban F3,1, de sajnos ez az érték a zoom háromszoros közelítést adó végállapotában F6,3-ra csökken, tehát igen kevés fény jut az amúgy nyolc megapixeles CCD szenzor felületére.



A képérzékelõ az EXPEED képfeldolgozó áramkörrel karöltve dolgozik, így az arcfelismerõ autofókusz, a D-Lightning, valamint a digitális  vörösszem-eltávolító az S210-ben is tartozék. A 90x55,5x18 milliméteres, 100 grammos, 2,5 hüvelykes kijelzõvel rendelkezõ készülék lítiumion akkumulátorból nyeri a mûködéshez szükséges energiát, az ehhez szükséges töltõegység megtalálható a dobozban. Az 52 megabájt belsõ memóriás, SD/SDHC kártyákat fogadni képes S210 többféle színben készül, várható fogyasztói áráról még nem értesültünk, de a tíz megapixeles S200 jelenleg 44 ezer forintért vásárolható meg.

S520 és S550: Képstabilizátor, vagy megapixel

A CoolPix S-500-as sorozatának két új tagja az S520 és az S550 jelentõsen eltér egymástól, az irántuk érdeklõdõk választhatnak, hogy a több megapixel, vagy az optikai rázkódásvédelem esik-e nagyobb súllyal a latba. A háromszoros zoommal ellátott S520 nyolc megapixeles képeket készít, és akár az optikai, lencsetag mozgatás elvén mûködõ rázkódásvédelmet is hadrendbe állíthatja az éles képek érdekében. Az S520-szal szemben az S550 erõsebb, ötszörös közelítésre alkalmas, ám rázkódásvédelem nélküli optikája mögé épített tíz megapixeles CCD képérzékelõjével próbál híveket szerezni a megapixel-hajhászok körében.



Mindkét készülék SD/SDHC kártyát fogad, amelyet az S520 esetében 23, az S550-ben azonban 50 megabájt belsõ memória egészít ki. Egyezõ méretûek a kijelzõk is, e megjelenítõk felbontása azonban különbözõ: az S520 hátoldalán 153 ezer, az S550 esetében pedig 230 ezer képpont alkotja a 2,5 hüvelyken megjelenõ képet. A 115 grammos 94x53x22,5 milliméteres CoolPix S520 és a 120 grammos, 90x53,5x22 milliméteres CoolPix S550 esetében egyaránt líthiumion akkumulátorra bízták a tervezõk az energiaellátás feladatát.

S600 és P60: Extrák és sokoldalúság

A Nikon a felsõbb kategóriát is szórta az új gépeivel, az S600 és P60 két külön felhasználói csoporthoz szól, elsõt a stílus és sokoldalúság rajongói, míg a másodikat a teljes kézi beállíthatóság kedvelõi tarthtják érdekesnek. A tíz megapixeles S600 jelenleg a legkisebb olyan fényképezõgép, amely 28 milliméteres széleslátószöget is kínál, sõt, még a CIPA szabvány szerint a leggyorsabb is, mert a bekapcsolástól számítva a leghamarabb ezzel a modellel lehet elkészíteni az elsõ képet. Az optika négyszeres közelítésre alkalmas, rendelkezik lencsetag-mozgatáson alapuló rázkódásvédelemmel, valamint az EXPEED képfeldolgozó áramkörnek köszönhetõen arcfelismerõ autofókusszal, digitális vakuval, illetve szoftveres vörösszem eltávolítóval is. A készülék áprilisban érkezik a boltokba.



A Nikon CoolPix kompaktok jelenlegi csúcsán a P-sorozat áll, jellemzõ rájuk a teljes kézi beállítást lehetõvé tevõ üzemmód, természetesen a teljesen automata mûködés mellett. A P60 optikája 36-180 milliméteres tartományon belül engedi a gyújtótávolság változtatását, amely négyszeres zoomnak felel meg. A rázkódásvédelem feladatát ebben a gépben nem az optika látja el, hanem a CCD képérzékelõt tartó keret, amely a rázkódás irányával ellentétesen mozdítja el a képérzékelõt, középen tartva ezzel a fotózandó témát. A képek SD/SDHC kártyára kerülnek, az áramellátásról pedig két darab AA akkumulátor gondoskodik.