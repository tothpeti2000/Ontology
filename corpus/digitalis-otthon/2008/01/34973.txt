Megvásárolható az elsõ OS X operációs rendszert futtató tablet PC

Az Axiotron új tabletjére, a ModBookra az Apple gépein futó Mac OS X operációs rendszer került telepítésre. A tavalyi év utolsó napjától a 13,3 hüvelykes szélesvásznú, érintésérzékeny kijelzõvel szerelt számítógép 2290 dollárért vásárolható meg.



A ModBook módosított MacBook noteszgépként az elsõ és a mai napig egyetlen olyan tablet PC, amelyre az Apple számítógépein futó OS X operációs rendszer került hivatalosan telepítésre. A ModBookot a jelenlegi Apple kínálattól nem eltérõen Intel alapokra építették, a központi egysége egy 2,2 gigahertzen üzemelõ Core 2 Duo processzor. Az 1280x800 képpont megjelenítésére alkalmas 13,3 hüvelykes szélesvásznú kijelzõt -- amelyet egy Intel GMA X3100 videolapka hajt meg -- a digitalizáló tábláiról ismert WACOM gyártó Penabled technológiájával tették alkalmassá az adatbevitelre.



A ModBookból nem hiányzik az iSight kamera sem, ez a kijelzõ kávájának felsõ részében kapott helyet olymódon, hogy a kijelzõt és e kamerát egy egységként képes védeni a ForceGlass névre keresztelt, kémiai úton megerõsített karcmentes üveg. Az optikai egységek közül kétféle is választható: a CD írására, illetve a DVD olvasására alkalmas meghajtó mellett DVD író is rendelhetõ, amelyet ennél a gépnél is SuperDrive-nak hívnak jó Apple szokás szerint.


 Az amerikai és német mérnökökbõl álló fejlesztõgárda a ModBookba GPS vevõegységet is tervezett, amely az igen érzékeny SiRFstar III lapkával határozhatja meg a felhasználó helyzetét, aki a hálózati, vagy internetes kapcsolatot 802.11 a/b/g/n szabványok szerint üzemelõ vezeték nélküli hálózatokon tarthatja. A ModBookhoz Amerikában és Kanadában lehet hozzájutni a hivatalos Axiotron hálózatán keresztül 2290 dollárért.