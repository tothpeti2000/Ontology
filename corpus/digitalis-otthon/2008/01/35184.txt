Új Lamborghini notebook az ASUS-tól

Frissítette Lamborghini noteszgépeinek sorozatát az ASUS, a vadonatúj VX3 továbbra is a szupersportkocsikról már ismert fekete-sárga színvilágot viszi tovább, a gép váza a strapabíróság és az alacsony tömeg jegyében titánötvözetbõl készült.



A VX3 már Intel Penryn processzorra épül, a hírek szerint a legerõsebb változatban a 2,6 GHz-es Core 2 Duo T9500 teljesít majd szolgálatot. A végleges specifikációk még nem ismertek, így a hardverrel kapcsolatban csak találgatni tudunk, de a legújabb trendeknek megfelelõen valószínûleg alapfelszereltség lesz a 2 gigabájt DDR2 memória, de a mai memóriaárak mellett azon se lepõdnénk meg, ha az exkluzív kivitelû gépet 4 gigabájttal szállítaná az ASUS. Ugyanígy nem keltene különösebb feltûnést, ha merevlemez helyett SSD-t építenének bele.

 >>> Acer Ferrari az ASUS Lamborghini ellen 


 A január elején tartott Consumer Electronics Shown is kiállított gép fotót nézegetve feltûnhet a tapipadhoz közeli ujjlenyomat-olvasó, valamint az elfordítható webkamera a 12,1 hüvelyes szélesvásznú kijelzõ felett. A beszámolók szerint a VX3-nak alapfelszereltsége lesz a 3G/HSDPA modem is.



A Lamborghini VX3 minden porcikájával a különlegességet, a drágaságot akarja sugallni, ezért a tervezõk nem sajnálták a karbonborítást, "a kiváló minõségû bõrborítás pedig a tenyértámaszról sugározza azt a luxust, ami a VX3-nak a melegség, valamint a hideg csúcstechnika esztétikus összjátékával, a megjelenés és tapintás egyensúlyával megvalósuló tökéletesség rendezõelvét tükrözi" -- próbálja megértetni a motivációt a cég által kiadott sajtóközlemény.