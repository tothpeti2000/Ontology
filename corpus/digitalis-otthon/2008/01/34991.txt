Már 8 megapixeles a Kodak belépõszintû fényképezõgépe

Hazánkban a legolcsóbb fényképezõgépek között szép számmal találunk Kodak termékeket, amelyek eddig a hét megapixeles felbontásig merészkedtek 20-25 ezer forint között. A most bemutatott Kodak EasyShare C813 az eddigieknél még több, kereken nyolc megapixel segítségével próbál szép képeket készíteni.




 Már közhely, hogy nem a megapixel a legfontosabb, mégis nagy a keletje a minél több képpontnak már a legolcsóbb modellek között is. Azzal már jóval kevesebben foglalkoznak, hogy a kicsiny, 1,2/5 hüvelykes érzékelõlapkák által nyújtott képminõség 8 megapixeles felbontás esetén labdába sem rúghat a két-három éve gyártott 3, illetve 4 megapixeles változatok által kínáltakkal.

De a "több van ráírva, tehát jobb" még mindig sokakat ingerel tévesen a vásárlásra, illetve a gyártókat az ezirányú fejlesztésekre, pedig utóbbiak lennének a legboldogabbak, ha az értelmetlen megapixel-hajhászás helyett a kevesebb megapixel rögzítésére alkalmas termékek maradhatnának eladhatók. Fõleg, ha tudjuk, hogy a felhasználók nagy hányada 1280x1024 képpont 1,4 megapixelén nézik a képeket a monitorukon, illetve azt, hogy a 10x15-ös képek nagyjából 2,6 megapixelnyi információt adnak vissza. E gondolatok természetesen nem csak a Kodakra vonatkoznak, hanem az összes gyártóra.



A Kodak EasyShare C813 8 megapixeles érzékelõje háromszoros optikai közelítésre alkalmas aszférikus lenycsetagokat is tartalmazó optikán keresztül érzékeli a fotózandó témát, melynek 35 milliméteres rendszerre átszámolt gyújtótávolsága 36-tól 108 milliméterig állítható. A gyér fényviszonyok esetén történõ használatkor optikai rázkódásvédelemre -- belépõszintû géprõl lévén szó -- nem számíthatunk, helyette az elmosódásmentes képek érdekében az amúgy is parányi érzékelõ szemcsés-szõrös képrészletein ronthatunk a maximum ISO 1250 érzékenységi szintre állítással, amelynek használatakor a záridõ természetesen rövidül.

A 2,4 hüvelykes kijelzõvel szerelt kis gép moziüzemmódja VGA felbontásban 15 képkocka másodpercenkénti felvételében csúcsosodik ki, a folyamatos 30 képkockás üzemmód 320x240 képpontos felbontásban azonban megvalósítható. A Kodak EasyShare C813 teljesen automata fényképezõgép, így zárat, blendét nem állíthatunk, ellenben a témaautomatika 16 fotózási körülményt fed le. A memóriakártya résébe SD kártya illik, amelynek hiányakor a beépített 16 megabájtnyi tárolóra kell hagyatkoznunk. Az energiát két AA méretû ceruzaelem, illetve ezzel megegyezõ méretû akkumulátorok szolgáltathatják. A Kodak új gépe 120 dolláros áron vásárolható meg jelenleg a tengerentúlon.