Nyáron érkezhet az MSI olcsó mini notebookja

[Digitimes/HWSW] A Micro-Star International (MSI) kínai értékesítésért felelõs vezetõje elárulta, idén nyáron terveznek bemutatni egy rendkívül olcsó notebook termékvonalat. A tajvani vállalat által felvázolt gép az ASUS Eee PC-re emlékeztet, vélhetõen ugyanarra az ultramobil Intel platformra alapoz majd, de tárgyalások folynak az AMD-vel is.



Az MSI valószínûleg az ASUS Eee PC körül támadt váratlan érdeklõdés miatt döntött úgy, hogy kifejleszt egy hasonló olcsó, ultrahordozható modellt, és vélhetõen további vállalatok is készülõdnek a háttérben. Az Asustek az Eee PC forgalmazásának elsõ negyedévében 350 ezer darabot szállított le és értékesített az utolsó darabig -- egyetlen változatból. A vállalat a termelés felfuttatásával idén már 5 millió darabot tervez értékesíteni, köszönhetõen a közelgõ modellfrissítésnek és újabb változatok bemutatásának. A Digitimes Research szerint ez lehet a notebookok legpezsgõbb szegmense idén.

Az MSI kínai értékesítésért felelõs igazgatója, Csen Szambora által felvázolt gép kísértetiesen az Eee PC-re emlékeztet, vagyis vélhetõen ugyanúgy az Intel Classmate PC referencia design egy leszármazottja. A gép héthüvelykes kijelzõvel fog érkezni, és Linux-alapú operációs rendszert támogat, árulta el a vezetõ, ami elõtelepített környezetet sugall. Az árazás  nagyjából 300 dollárról indul, és a linuxos változat mellett Windows XP-vel is kínálják majd a gépet, amelynek pontos specifikációit nem ismerni egyelõre, ugyanakkor valószínûsíthetõ, hogy az Intel második generációs ultramobil platformjára alapoz majd, melyet kifejezetten ilyen kisméretû, rendkívül alacsony fogyasztású és olcsó gépek számára hoztak létre. 

Az MSI gépe vélhetõen az Intel Diamondville kódnéven ismert processzorát alkalmazza majd, mely a Silverthorne egy derivatívája. A Silverthorne egy gyökeresen újratervezett, keskeny, soronkívüli végrehajtást nélkülözõ 64-bites mikroarchitekúrát valósít meg (Low Power Intel Architecture, LPIA) 45 nanométeres gyártástechnológián a energiahatékonyság érdekében. A 47 millió tranzisztorból felépülõ, mindössze 25 négyzetmilliméteres chip fogyasztása 2 watt alatt marad terhelten is. A Silverthorne és a Menlow platform várhatóan a második negyedév során debütál majd.


Csen elárulta, az MSI rendkívül óvatosan fogja megközelíteni az olcsó, mini notebookok újonnan kialakuló szegmensét, hogy elkerüljék a túlkínálatot. Az MSI az elsõ félév során fogja pontosítani piaci terveit, figyelve más gyártók értékesítéseit. Amennyiben a kereslet elmarad a várakozásoktól, úgy akár saját modelljeik visszatartása mellett is dönthetnek, szögezte le az igazgató.