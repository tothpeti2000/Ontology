Webre is menti az adatokat a SanDisk új USB-kulcsa

A flash memóriás termékek vezetõ gyártója a SanDisk új, a CES (International Consumer Electronics Show) rendezvényen debütáló USB tárolója automatikusan menti az adatokat a hozzárendelt online tárhelyre. A Cruzer Titanium Plus négy gigabájt adat tárolására és mentésére képes.



A SanDisk új USB-s tárolója a Cruzer család legújabb tagja, de annak ellenére, hogy friss termékrõl van szó, az ellenálló fémbõl készült burkolatát tekintve nem hoz újítást: tradicionális a modellsor megjelenése a kicsúsztatható csatlakoztatóval. A beltér négy gigabájtnyi adat tárolására elegendõ kapacitású, amelyre telepítésre került egy adatmentõ alkalmazás is, amelynek nem csak abban az esetben vehetjük hasznát, ha az egység tönkremegy, hanem annak elvesztésekor, vagy lopása esetén is.


A SanDisk termékei közül a Cruzer Titanium Plus az elsõ olyan termék, amely adatmentést is kínál a tárolófunkció mellett akkor, ha egy internethozzáféréssel rendelkezõ számítógép USB portjába kerül. Abban az esetben, ha a számítógép épp nem kapcsolódik a világhálóra, ez a következõ csatlakozáskor automatikusan megtörténik. A tárhelyet, -- amelynek mérete természetesen megegyezik a pendrive kapacitásával -- elõször a felhasználónak névvel és jelszóval regisztrálnia kell, mely folyamat a gyártó állítása szerint rendkívül gyorsan és problémamentesen megy végbe.



A tárhelyet a BeInSync adatmentéssel foglalkozó cég szárnya alatt az Amazon webszolgáltatás kínálja, de a termék megvásárlása után csak hat hónapig ingyenesen, melyet évente 30 dollárért hosszabbíthatunk. A tárhely és a Cruzer Titanium Plus között az adatáramlás minden esetben titkosítva történik, és a tárolt adatok is védettek. A Sandisk új terméke 60 dolláros áron vásárolható meg, amelyhez a fent említett 30 dolláros éves díj társul az elsõ fél évnyi használat után. Természetesen a plusz szolgáltatás nélkül szeretné használni nyugodt szívvel megteheti, emellett válogathat az ingyenes adatmentõ alkalmazások, valamint az ingyenes tárhelyek kombinációi közül is.