A bridge kategória új királya lehet a Fujifilm S100FS

A Fujifilm legújabb bridge kategóriás fényképezõgépe nagyméretû képérzékelõvel és 14,3-szoros optikai közelítéssel, valamint rázkódásvédelemmel száll ringbe. A Fujifilm zászlóshajója azok kedvence lehet, akik a tükrös gépeknél komfortosabb mindenest szeretnének. A készüléket a gyártó a január 31. és február 2. között megrendezésre kerülõ PMA (Photo Marketing Association Annual Show) rendezvényen is bemutatja.



A kategória új királya

Múlt hét csütörtökön jelentette be a Fujifilm, hogy új modellt állít a bridge kategória élére. A FinePix S100FS (Film Simulation) digitális fényképezõgép haladó felhasználóknak készült, széles szolgáltatáskínálata mellé a teljes manuális beállíthatóság is társul. A gépvázba a gyártó a saját fejlesztésû, méhsejt szerkezetû, nyolcadik generációs CCD képérzékelõjét építette, amely 11,1 megapixel rögzítésére képes. A képérzékelõ fizikai mérete 2/3 hüvelyk, ezért a mélységélesség kiválasztásakor is nagyobb szabadságot kap a felhasználó, mint egy körömnyi érzékelõvel szerelt modell esetében.


A szenzor elé 14, 3-szoros közelítésre alkalmas optika került, amely 28 milliméteres nagylátószögrõl indítja a zoomtartományt, egészen 400 milliméterig. Optikai, lencsetag-mozgatás elvén mûködõ rázkódásvédelem veszi fel a harcot a rossz fényviszonyok, illeve a bemozdulás ellen, de erre az S100FS elektronikus trükkökkel is rásegíthet. Az érzékenységet ISO 64-tõl a hihetetlen ISO 10000-es értékig állíthatjuk, igaz utóbbi esetben a felbontás maximuma három megapixel lehet, amely elõtt a hat megapixel maximális felbontást engedélyezõ ISO 6400 is kiválasztható.

>>> Kipróbáltuk a Canon EOS 40D tükörreflexesét is! 

Az S100FS képfeldolgozó áramköre is megújult, a RealPhoto chip harmadik verziója munkálkodik a képérzékelõbõl származó adatfolyamon és arcfelismerõ autofókuszt is kínál. A lapka sebességét és a puffermemória méretét hatásosan szemlélteti a három megapixel felbontásban másodpercenként hét fényképnyi sebesség, amely egészen 50 képkocka elkészültéig tarthat. Az S100FS segítségével a 17 körülményt átfogó témaautomatika mellett kézi beállításokat engedõ üzemmódokat is kiválaszthatjuk, amelyek között megtalálható a zár- illetve blende elõválasztás, valamint a zárat és a blendét egyaránt állítani engedõ üzemmód is.




A hátoldalon dönthetõ LCD kijelzõ informál, melynek mérete 2,5 hüvelyk, képpontjainak száma pedig 230 ezer, mellé -- ahogy az egy bridge gép esetében lenni szokott -- egy elektronikus keresõ is társul. A gép nagy elõnye a tükörreflexes gépekhez képest, hogy moziüzemmódra is képes, az elkészült felvételek 640x480 képpontban 30 képkocka másodpercenkénti sebességgel készülhetnek. Az elkészült videók és fotók nem csak xD kártyán, hanem SD/SDHC kártyán is tárolásra kerülhetnek, mert a készülék mindkét típust fogadja. Ha memóriakártyával nem rendelkezünk, a 25 megabájt belsõ memóriát kell használnunk. A gép közel egy kilogrammot nyom a mérlegen (918 gramm), a tápellátásról lítiumion akkumulátor gondoskodik.

Frissített modellek

A Fujifilm az S100FS mellett frissített a hat hónapja bemutatott S8000fd modelljén és bemutatta a világ legkisebbjeként beharangozott S1000fd fényképezõgépet. A 18-szoros zoommal ellátott S8100fd az elõd nyolc megapixeles érzékelõje helyett tíz megapixeles változatot kapott, a sorozatfelvétel kiegészült pár extra üzemmóddal, az érzékenység pedig ISO 6400-ig állítható, igaz csak csökkentett felbontásban. Az S1000fd tizenkétszeres közelítésre képes, képstabilizátort azonban nem kapott az optikája.



Az S1000fd további jellemzõi a tíz megapixeles képérzékelõ, az arcfelismerõ autofókusz, a makroüzemmódban kiválasztható két centiméteres legkisebb tárgytávolság, valamint a 2,7 hüvelykes fixen beépített kijelzõ. A februártól piacra kerülõ S100FS 799, a márciustól elérhetõ S8100fd 399, az áprilisban érkezõ S1000fd pedig 249 dollárért vásárolható majd meg.