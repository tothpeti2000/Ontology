Új LaCie külsõ merevlemezek aprócska Samsung meghajtóval

Alig telt el pár nap a Samsung 1,3 hüvelykes SpinPoint A1  merevlemezeinek bemutatása óta, a LaCie máris bejelentette külsõ adattárolóit, amelyek ezeket a meghajtókat alkalmazzák.



A LaCie két, egymástól jelentõsen eltérõ formavilágú kicsiny házban kínálja a Samsung SpinPoint 1,3 hüvelykes merevlemezes egységeit. A "Little Disk" és a hitelkártya nagyságú "USB Key Max" 30 és 40 gigabájt kapacitásban válik elérhetõvé. Mindkét modell USB 2.0 kapcsolaton kommunikál a számítógéppel. A külsõ, FAT 32 fájlrendszerre elõformázott tárolóegységek telepítése pofonegyszerû, csak be kell dugni a kábelvéget egy szabad USB csatlakozóba, mely után az operációs rendszer automatikusan telepíti a szükséges meghajtókat (Windows XP, Vista, MacOS X, Linux esetében egyaránt). 



 Az 55x85x6 milliméteres, 60 grammos USB Key Max alumíniumházas, fekete keretes 40 gigabájtos változata 150 dollárért február közepétõl rendelhetõ, a narancs kerettel rendelkezõ, 120 dollárba kerülõ 30 gigabájtos változat akár mostantól is megvehetõ lenne , de jelenleg hiánycikk. A  67x43x17 milliméteres, 85 grammos Little Disk 30, illetve 40 gigabájtos változatai szintén február közepétõl kaphatóak majd 130, illetve 160 dollárért.  A LaCie az egységekhez a titkosító és szinkronizációs alkalmazások mellett a 1-Click adatarchiváló szoftvert is mellékeli, valamint a SilverDisket, amely Mac OS X operációs rendszeren látja el ezt a funkciót.

A LaCie-termékek magyarországi képviseletét ellátó Hungarian Data Systems Kft.-nél (HDSYS) megkeresésünkre elmondták, hogy a kiszemelt termék a viszonteladói hálózatukban leadott rendeléstõl számított két héten belül megérkezik (vagy akár hamarabb is, mert a LaCie péntekenként indítja útnak a küldeményeket). Ez azt jelenti, hogy egy 30, vagy 40 gigabájtos Little Disk akár február végén magyar tulajdonos kezében is lehet.