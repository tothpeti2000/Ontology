Megújultak a TomTom One és XL személyi navigátorok

A készletsöprésnek köszönhetõen olcsóbban lehetett az elmúlt idõszakban hozzájutni a TomTom két személyi navigátorához, most pedig megérkeztek a megújult utódok: májustól lesznek elérhetõk a TomTom ONE és TomTom XL navigációs eszközök. Az új modelleket teljes mértékben áttervezték és összecsukható tartóval látták el.



Az új modellek EasyPort tartóját nem kell levenni a készülékrõl, mivel használat után összecsukható. A TomTom új modelljei a tartóval együtt is elférnek egy ingzsebben, vagy a 4,3 hüvelykes kijelzõvel szerelt XL esetén egy kisebb táskában. Új a TomTom ONE és XL hangrendszere is, így az utasítások tökéletesen érthetõek maradnak az autórádió és a közlekedési zajok mellett is.

Az új készülékek tulajdonosai is használhatják a TomTom Map Share technológiáját, amely javítások millióit tartalmazza -- ezek lehetnek utcanevek, sebességhatár, közlekedés irányának, útlezárásoknak vagy érdekes pontok elérhetõségeinek változásai. A Map Share lehetõvé teszi a térképek javítását az eszközön, és ezen keresztül hozzáférhetünk más felhasználók javításaihoz is. A TomTom navigációs közössége közel 20 millió tagot számlál.


A TomTom ONE és TomTom XL Traffic modellek a hozzájuk tartozó RDS-TMC antennával a legfrissebb közlekedési információkhoz nyújtanak azonnali hozzáférést, amire az útvonaltervezõ rutin is reagálhat. Hamarosan hazánkban is elindul ez a szolgáltatás. Az RDS-TMC traffic antenna külön kiegészítõként is kapható.

Ilyen volt, ilyen lett

Az új készülékekkel a saját országunk/régiónk térképei mellett egy 22 nyugat-európai ország térképeit tartalmazó modellt, vagy a 31 országot, köztük Kelet-Európát is tartalmazó modellváltozatot lehet majd megvásárolni. A TomTom HOME szoftveren keresztül a vásárlók könnyedén letölthetik az új szoftver verziókat, csakúgy mint a legfrissebb térképeket és biztonsági kamera adatbázist.