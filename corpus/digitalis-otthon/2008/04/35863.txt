Májusban hivatalosan is hazánkba érkezik az ASUS Eee PC

Az ASUS ultraalacsony árú noteszgépe eléri hazánkat is, jövõ hónap elejétõl érkeznek az elsõ hivatalos szállítmányok Magyarországra.  A Windowst és Linuxot futtató változatokat egyaránt meg lehet majd venni.



Az ASUS 701 Eee PC hivatalosan május elején kerül itthon kereskedelmi forgalomba, ráadásul teljesen lokalizált állapotban, amely a billentyûzetkiosztáson kívül a magyar nyelvû operációs rendszerekben és két év hazai garanciában is megmutatkozik majd. A színekbõl az összes elérhetõ lesz itthon is, fehér, fekete, rózsaszín, zöld és kék változatokat egyaránt láthatunk majd a boltok polcain. Kezdetben csak korlátozott példányszámban lesz elérhetõ itthon az Eee PC, de júniustól folyamatossá válik az ellátás.


 A 701-es Eee PC-k közül 79900 forintot a Windows XP otthoni változatával szállított hét hüvelykes változatért kell majd fizetni, melyben 512 megabájt memória és négy gigabájt SSD háttértár, valamint WLAN-adapter teljesít szolgálatot. Az ASUS Magyarországtól megtudtuk, hogy a Linux operációs rendszerrel szállított változat mindössze "pár ezer forinttal" lesz olcsóbb ennél, ennek ára azonban jelenleg még nem közölhetõ.



Az elsõ szállítmány színes tagjai rendelkeznek vezetékes hálózati csatlakozóval, kapcsolható rájuk három USB 2.0 eszköz és egy külsõ megjelenítõ is, a 7 hüvelykes, 800x480 képpont felbontású kijelzõ felett pedig egy VGA felbontású webkamera néz velünk szembe. Az Eee PC kiegészítõi között egy hordtáskát és egy egeret is találhatunk, ezek részei az alapcsomagnak. A termék sikerét jelzi, hogy a fehér Eee PC 701-bõl 2007-ben mindössze 3 hónap alatt 300 ezer, 2008 elsõ negyedévében pedig további 700 ezer darab talált gazdára. Az eladási mennyiség 2008 végéig a tervek szerint eléri az 5 millió darabot -- tudtuk meg az ASUS-tól.

A hazai hivatalos bemutatkozás épp nem késte le a 8,9 hüvelykes második Eee PC generáció premierjét, amely ugyancsak május elején kerül forgalomba igaz, hazánk helyett az Egyesült Királyságban. Az új 900-as a nagyobb kijelzõ mellett nagyobb tapipadot is kap, a Linuxos verzió 4 gigabájt + 16 gigabájtnyi háttértárral érkezik, míg a Windows XP-t futtatónál a Windows XP áráért 8 gigabájtnyi flashmemóriával fizetünk, itt csak 4 + 8, azaz összesen 12 gigabájttal gazdálkodhatunk.