Minden tizedik notebookban lesz idén Blu-ray-olvasó?

[DigiTimes, HWSW] Az Acer Taiwan elnöke, Scott Lin szerint a vállalattól idén piacra kerülõ noteszgépek legalább 10 százalékában megtalálható lesz a következõ generációs optikai meghajtó, a Blu-ray olvasó, vagy író formája. Mindezt a hamarosan piacra kerülõ, egyre olcsóbbá váló noteszgépes változatok teszik majd lehetõvé.



Az Acer tervei szerint nem kevesebb mint 22 millió noteszgépet szállít idén a boltokba, melyek között nem csak olcsóbb árfekvésû, elérhetõbb modellek, hanem nagyobb, multimédiára kihegyezett, Blu-ray-meghajtókkal szerelt változatok is lesznek. A globális notebookpiac a várakozások szerint 130 millió darabosra bõvül, mely az IDC szerint 18 százalékos éves emelkedésnek felel meg. Az Acer szerint ezeknek a noteszgépeknek 10 százalékát BD-meghajtókkal szerelt modellek teszik majd ki idén.


Tajvani optikai meghajtógyártók szerint a Sharp írófej-termelésének növekedésével emelkedhetnek a kereskedelmi Blu-ray meghajtók szállításai, ezzel pedig több gyártó több termékkel jelenhet meg a piacon, melyek egyre olcsóbbak lesznek. Ezt lovagolhatja meg az Acer is, mely nemrég mutatta be Gemstone noteszgépeinek második generációját. A Blu-ray-meghajtóval is szerelt noteszgépekbõl áprilisban 40 ezer darab 18,4 hüvelykes és 70 ezer darab 16 hüvelykes kijelzõvel rendelkezõ modell szállítását tervezi a cég.

Acer Aspire 6920

A Gemstone Blue az eredeti Gemstone sorozattól leginkább a burkolaton diszkréten megjelenõ kék színben és fényekben tér el, legalábbis ami a külsõt illeti. A sorozatot két HD-felbontású kijelzõvel szerelt modell, az Aspire 8920 és az Aspire 6920 indítja, közös ismertetõjegyük a billentyûzet mellett megbúvó, kékes fényben világító, érintésérzékeny médiavezérlõ felület, a kijelzõ zsanérja mögött található henger alakú mélysugárzó, valamint az új, egyenetlen felületû tenyértámasz a billentyûzet alatti, a tapipad által kettéosztott területen.