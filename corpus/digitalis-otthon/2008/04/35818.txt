A BenQ új Joybook notesszel jelentkezett

A BenQ új 14,1 hüvelykes noteszgépet mutatott be, amely az elõdjéhez képest jóval nagyobb teljesítményre képes. Az R45 belterében a technikai tartalom NVIDIA videochipre és Penryn processzorra támaszkodik, a külsõt pedig a stílus iránt érzékenyek kedvéért bõrhatású burkolat fedi.



A BenQ Joybook sorozatának legújabb tagja az R45 NVIDIA GeForce 8400GM grafikuslapkával hajtja meg a 14,1 hüvelykes, 1280x800 képpont felbontású kijelzõt. A processzor egy 45 nanométeres gyártástechnológiával készülõ 2,1 gigahertzen üzemelõ mobil Core 2 Duo processzor, melyet a PM965 Express lapkakészlet szolgál ki. Az adatok 120, 160 és 250 gigabájtos merevlemezrõl töltõdhetnek be, melyek mellé optikai meghajtóként DVD író, illetve DVD lemezek olvasására és CD-k írására alkalmas kombómeghajtó is választható. Kiépítettségtõl függõen a munkamemória 512 megabájt és négy gigabájt között változhat.


 A hálózati kapcsolatokért ma már megszokott módon gigabites Ethernet és 802.11 b/g szabványú vezeték nélküli vezérlõk felelnek, míg a perifériák Bluetooth 2.0 adapter, vagy a négy USB 2.0 kapu segítségével csatlakoztathatók. Az R45 többféle videokimenetet is  kínál, a megszokott VGA mód mellett HDMI kábellelel is összeköthetõk a noteszgéppel a külsõ megjelenítõk.



A BenQ akkumulátor nélkül adta meg a webkamerával és multiformátumú kártyaolvasóval is felszerelt Joybook R45 tömegét, amely 2,13 kilogramm, a bõrhatású borítással ellátott gépház mérete pedig 340x246x27,5 milliméter. Az R45-höz hatcellás akkumulátor jár, amely 2,5 órányi üzemre elegendõ a gyár mérései alapján. A BenQ az új Joybookot nem csak a távolkeleti piacokra szánja, Kínán és Tajvánon kívül Oroszországba juthat el még ebben a hónapban, eddig nem közzétett fogyasztói áron.