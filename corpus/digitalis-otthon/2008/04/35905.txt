Kipróbáltuk: Logitech AudioHub hangszóró noteszgépekhez

A Logitech olyan hangrendszert mutatott be, amelyet kifejezetten noteszgépek mellé szán, kiváltandó azok gyengécske, ciripelõ hangszóróit. Az AudioHub 2.1 rendszerû hangszórót mi is megszólaltattuk, kíváncsian várva, hogy a különleges formájú készülékbõl milyen hangok törnek elõ.



A Logitech új hangszórója a noteszgépek mögött kaphat helyet, a burkolat elsõ oldala nem függõleges, hanem döntött, hogy illeszkedjen a noteszek felhajtott kijelzõjéhez. Az AudioHub három részre tagolható, a középsõ zárja magába a 7,6 centiméteres mélysugárzót, melynek reflexnyílása a kijelzõ mögötti légteret is használja a lélegzéshez. A két szélsõ rész a jobb- és baloldali 5,1 centiméteres hangszóróké, amelyek feladata a közép- és magastartomány viszaadása.



AudioHub külsõ kialakítása példaértékû, akár a formát, akár az anyagválasztást vesszük figyelembe. A készülék két szélsõ hangszórója széthúzható, ezért 12 hüvelykes kijelzõvel szerelt noteszekhez éppúgy társítható, mint a 17-es asztaligép-helyettesítõk mögé. A kihúzható részek fémbõl készültek, amelyek széles állapotban is kellõ merevséggel tartják a hangszórókat. A hangminõség ecsetelése elõtt érdemes körbejárni a hátoldalt is, itt a hálózati adapter aljzatán kívül három USB-kaput is fellelhetünk, így az AudioHub USB-elosztóként is képes funkcionálni.


A jobb oldalon egy 50 forintosnak megfelelõ méretû, narancsszínû gomb látható, mely tekerhetõ és benyomható is, elsõ esetben a hangerõre lehet ráhatásunk, utóbbi esetben pedig be-, illetve kikapcsolható a rendszer. A dobozban egy webkamera-állvány is van, melyet az eszközre szerelve mentesülhetünk a webkamerák bizonytalan, például kijelzõre csíptetéses rögzítése alól. A telepítés pofonegyszerû és CD-mentes, a Windows az AudioHubot általános USB hangeszközként érzékeli.



Az AudioHub 15 wattos teljesítménye jócskán túlmutat minden noteszgép-házba épített hangrendszeren -- hangján alacsony hangerõn is hallatszik a tartalék. A mélyek nem a legalacsonyabb hallható tartományról indulnak, de ahhoz kellõen erõteljesek, hogy remegjen tõlük az asztal, természetesen magasabb hangerõfokozaton. A frekvenciamenet egyenletes, nem tolakodóak a magasak, inkább a középtartomány az erõs, meleggé téve a hangképet. Negatívumként -- ha nagyon vájtfülûként állunk a termékhez -- csak annyi hozható fel, hogy a mélyhangok nem egyenletes erõsségûek, bizonyos frekvenciákra sajnos érzékenyebb a kisméretû mélysugárzó.

Ez a jelenség rockzene hallgatása során érhetõ leginkább tetten, ahol a a hangmagasság függvényebben hol gyengébben, hol erõsebben hallható a basszuskíséret. Azt azonban nyugodt szívvel mondhatjuk ki, hogy ez a jelenség közel sem zavaró mértékûk. A szélsõ hangszórókat sem érheti a kategóriáján belül kritika, azonban ezeket kihúzva szélesebb sztereo teret kapunk. A három hangszóró egészét vizsgálva a hangváltás is megfelelõ átfedéssel és frekvencián történik, nem érezhetõ  például olyan, hogy a mélysugárzõ helyett jobb lenne, ha már a magasak adnák ki az adott hangot, vagy fordítva.



A Logitech hangszórója nem a legolcsóbb megoldás a piacon, két év garanciával 26990 forintba kerül, de akár a gyártó palettáján is található alacsonyabb árú megoldás, amelynek technikai jellemzõi túlmutatnak az AudioHub képességein. Az azonban biztos, hogy egyike a legstílusosabb noteszgéphez illeszthetõ lehetõségeknek, ráadásul közel sem szól rosszul.

Két dolog azonban nagyon hiányzik belõle: szívesen vettünk volna egy 3,5 milliméteres jack aljzatot, amely lehetõséget ad MP3 lejátszók csatlakoztatására, illetve örültünk volna az akkumulátoros, vagy elemes üzemnek, amelynek nem is kellene volna tovább tartania, mint a notesz két-három órás akkumulátora. Sajnos a mûködtetéshez hálózati konnektornak mindenképp kell lennie a közelben, ettõl bizony helyhez kötötté válik az alapvetõen hordozható készülékek mellé tervezett kiegészítõ.