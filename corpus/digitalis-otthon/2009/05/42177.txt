Ingatlanosok ide: Samsung WB550 fényképezõ tesztje

Jó úton a Samsung

A Samsung az utóbbi években több oldalról cincálta darabokra az unalmas fényképezõgépek renoméját. 4-5 évvel ezelõtt maga is álmosítóan érdektelen, "aktuális megapixel-háromszoros zoom" összetevõket rakta a mûanyag burkolatok alá, valamennyivel olcsóbban mint a termékkategória legnagyobb nevei. Ma más van, MP3, illetve filmlejátszás jellemzi a többfunkciós fényképezõit, elsõk között adott a népnek HD-videókat rögzíteni képes kompaktot, és még zoomkirály is volt a 15-szörös nagyításra alkalmas, hatalmas lencsével szerelt pro815 fényképezõjével.
Szerkesztõségünkbe most megint egy nagyon érdekes fényképezõgép érkezett. A WB550-nek leginkább optikája az, amely figyelmet érdemel, de az garantáltan osztatlant. A Samsung a WB550-nel olyan fényképezõt tolt az utazózoom-kategóriás gépek gyártóinak arcába, amelytõl a pír csak lassan oszlik majd el. Túlzó és csak a száraz számokra alapozó szavak is lehetnek ezek, de helytállóságukat gyakorlati tesztünk igazolhatja, vagy vetheti el.




24 milliméter

A Samsung WB550 24 milliméteres széleslátószöget kínál. Ez azt jelenti, hogy egy 175-180 cm magas férfi akár 70 centiméterrõl is lefényképezhetõ úgy, hogy feje búbjától a talpáig rajta legyen a képen, igaz ehhez a fényképezõt portréállásba kell fordítani. Nem kis dolog ez, rengeteg olyan helyzet adódhat, ahol erre szükség lehet, például egy szûk sikátorban egy épület fotózásakor, vagy akár egy házibuli kisebb konyhájában összegyûlt résztvevõk fényképezésekor. A WB550 ráadásul HD-videók rögzítésére is használható, itt sem jön rosszul a szokatlanul széles látószög.

A 24 milliméteres széleslátószöget eddig sem csak a tükörreflexes fényképezõk speciális és drága optikáiban kaphattuk meg, kompaktok közül a Kodak V507 és a Nikon CoolPix 8400 is kínálta ezt a lehetõséget, elõbbi két képérzékelõvel és egy fixfókuszos, valamint egy háromszoros zoomoptikával, utóbbi pedig egy 3,5-szörös közelítésre alkalmas lencsével. A Panasonic a tavalyi év közepétõl komolyan veszi a széleslátószöget, fényképezõi között több mint fél tucat rendelkezik optikával, melynek jellemzõje a 25 milliméter közeli kezdõérték. Az azonban most elõször fordul elõ, hogy ezt az extraszéles látószöget 10-szeres zoommal kombinálja egy gyártó. Férfiasan bevalljuk, tartottunk tõle, hogy a Samsung gépében a két önmagában is markáns képesség gyengeségeket is szülhet, melyeken csak a túlzottan is kompromisszumképes felhasználók tudnak majd túllépni, hiszen a fényképezõ ára a vetélytársak által kínált gépek magasságában maradt, még az egyedi optikai jellemzõi mellett is.




Kompakt burkolat

A Samsung gépe kívülrõl egy nagyobbacska kompaktgép méreteit kapta, hasonlóan a Canon és a Panasonic zseb-ultrazoomjaihoz. A Samsung WB550 12,2 megapixeles képérzékelõvel rendelkezik, ez a CCD-szenzor kivételes képességekkel rendelkezõ Schneider-KREUZNACH optika lencséin keresztül néz a külvilágra. A fényképezõ elsõ ránézésre teljesen átlagosnak tûnik, ám a túlméretes optikán hamar megakad a szem, legszélesebb gyûrûje a gép teljes magasságát használja. Az elõlap másik, a markolatszerû kiemelkedést is tartalmazó oldala ad helyet a segédfénynek és az ujjunkkal igen könnyen kitakarható vakunak is.
A hátoldalon 3 hüvelykes, 460 ezer képpontos kijelzõt találunk, mely direkt napfény alatt is tisztán látható, igaz ekkor a színek már csak sejlenek, javarészt a körvonalakra kell hagyatkoznunk, amikor a képet komponáljuk. Ez a kijelzõ egyébként feltétele a napsütötte helyeken a fotózásnak, átnézeti keresõt a nagy zoomátfogás miatt, elektronikus keresõt pedig a helyhiány miatt nem építettek a gépbe. A fényképezõgép menürendszere a szokásos Samsung-tagolást kapta, két részre osztva állíthatók a paraméterek. A képkészítéssel kapcsolatos beállítások az "fn"-gomb megnyomására aktiválhatók, ekkor az ikonok a széleken takarnak a kijelzõ képébõl. Az általános, fényképezõvel kapcsolatos sorok a "menu" gomb megnyomására tárulnak elénk.




A gyártóra jellemzõ kezelés

A fémház tetején módválasztó tárcsa, az exponálógomb és zoomgyûrûje, valamint a bekapcsológomb látható, teljesen balra pedig egy kis hangszóró. A hátoldal a szokásos gombok gyûjtõje, itt egyszerûen nyomható meg hüvelykujjal még egykezes használat mellett is az "fn"-gomb, a lejátszás, a képstílus váltója, valamint a navigálógomb-együttes, utóbbi a vakut, a makrót, az idõzítõt és a kijelzõ-üzemmódokat is állítja. Egy érdekes, kétállású gombduó is felfedezhetõ a hátoldalon, mely szakasztott úgy néz ki, mintha a zoom kezelésére szolgálna, ám a zoom helyett ehhez az érzékenység, a fehéregyensúly, vagy az expozíció-korrekció rendelhetõ.
A bekapcsológomb megnyomása után a gép a legszélesebb látószöget adja, olyan érzésünk van, mintha egy távcsövet fordítva emeltünk volna a szemünkhöz, a kijelzõn kicsik és távoliak a tárgyak és személyek, valahogy olyan ez, mintha egy hétköznapi, teljesen átlagos, 35 milliméteres kezdõlátószöget kínáló gépnél nem csak zoomolni tudnánk, hanem kicsinyíteni is, ráadásul nem is keveset. A fényképezõ képstabilizálóval rendelkezik, ezért a zoomot használva felhõs ég alatt is kaphatunk éles, elmosódástól mentes képeket. A 24 milliméteres gyújtótávolság (melyhez az átlagos gépek 35 millimétere is jócskán bezoomolt állapot) esetén azonban betonbiztosan áll minden a képen, sokkal sötétebb helyek, vagy erõsebben remegõ kezek indokolják csak a rázkódásvédelem aktív állapotát.
A WB550-nel egyszerûen lehet fényképezni, az automata üzemmódot komoly témaautomatika és arcfelismerõ autofókusz teszi kezesebbé, gond nélkül lehet a fényképezõt kompaktosan használni. Mindemellett azonban a kézi beállíthatóság is rendelkezésre áll, a zársebességet és a blende két végállapotát mi is kiválaszthatjuk, igaz, igen körülményesen. A módválasztó tárcsa "M"-állásba tekerése jelenti ekkor a legkisebb gondot, a probléma a záridõ és a blendeértékek kiválasztásánál kezdõdik, ezeket az értékeket kézi üzemmódban az "fn"-gomb elsõ megnyomása (második adja a képbeállításokat) után a zoomszerû gombegyüttes segítségével állíthatjuk be.




A gond akkor van, ha mondjuk a záridõ léptetését lassan végezzük, eközben a gép alaphelyzetbe állhat, és a léptetés már nem a záridõt érinti, hanem a parancsgombhoz rendelt jellemzõét. Ha ehhez mondjuk az ISO-érzékenységet kötöttük, könnyen lehet, hogy a sokadik félresikerült nyomkodás után már a nagyon zajos ISO 3200-ban fényképezünk tovább, szerencsétlen esetben jó sok napsütötte képet elrontva. A Samsung kompaktjainál a kézi beállíthatóság egyébként sem a legegyszerûbb, ezeket az értékeket az arra alkalmas gépeknél a gyártó a navigálógombokhoz rendelte, ekkor típustól függõen véletlenül az idõzítõt, a makrót és a vakut is kapcsolgathatjuk.

Snitt és svenk

Az optika tág blendével végig egyenletes teljesítményt nyújt, a zoomtartomány egészén egyenletes a képélesség. Képszéli sötétedéssel azonban a szélesátószög-állásban együtt kell élnünk, ugyanígy a szûk blendével készült fotóknál a részleges, sarkok felé erõsödõ homályosodással is. Kompromisszumot kell kötni, de a lemondás mértéke a kapott értékhez mérve jócskán fájdalomküszöb alatti. Kényelmetlen lehet még az állványos használat, felcsavart közbetét mellett az akkumulátor és az SD/SDHC-kártya nem marad hozzáférhetõ, igaz, állványos használat mellett ilyesfajta kényelmet manapság nagyon kevés kompakt ad.
A WB550 HD-videókat is képes rögzíteni, az NV100HD után ez a második Samsung a szerkesztõségünkben, mely képes erre. A fényképezõ 1280x720 képpontos mozikat forgat, eközben a fókuszállítás és a zoom is aktív lehet. Szüneteltetni iés újraindítani is lehet a felvételt, így egyetlen klip több vágásból is állhat, ez vitathatatlanul szuper lehetõség. Az elkészült mozgókép-fájlok a kijelzõ mellett a HDMI-portra, vagy hagyományos videokimenetre kötött tévén is megtekinthetõk, ám utóbbi esetben sokkal rosszabb képet kapunk, mint ami a kapcsolat módjából következne. Elképzelhetõ, hogy a gyártó direkt ront a minõségen, hiszen HDMI-kapuval ellátott tévék is megtalálhatók a Samsung kínálatában, azokat pedig el kell adni.








Samsung WB550 tesztfotók









Kattints az eredetiért!


Kicsik a pixelek

A képminõséget már érintettük az optika felõl közelítve a fenti bekezdésekben, ha azonban a képérzékelõt is belevesszük az értékelésbe, már kevésbé rózsás a helyzet. Rossznak a képeket nem mondhatjuk, ám az 1/2,33 hüvelykes fizikai méretû, parányi CCD-szenzor elég zajos, persze nem a hasonló kompaktokhoz, hanem mondjuk a tükörreflexes gépekhez képest. A két kategória között ma e tekintetben nagyobb az eltérés, mint valaha, a 6 megapixeles korban jobban meg kellett gondolni a tükörreflexes kategóriát, hiszen a kompaktok is kínáltak zajmentes képeket alacsonyabb érzékenység mellett. Sajnos a Samsung fényképezõje zajszint tekintetében nagyjából csak átlagos, semmiképp sem egyike a legjobbaknak, már ISO 80 érzékenység mellett is látható a zajszûrõ áramkör részleteket elmosó munkája.
 Természetesen a zaj a képet egészében, monitoron nézve nem látható, csak akkor ha 1:1-es nagyításban vizsgáljuk a részleteket. A színek vidámak, a Samsungra jellemzõ vörös ennél a gépnél a korábbiak modellekhez képest már kevésbé fordul narancssárgába, a lilától pedig még mindig távol áll. A gép makrója nagylátószög-állásban és teljes telezoom esetén is igen jó, aki közeli képeket szeretne készíteni, jó társra lelhet benne, gyíkokat, vagy más, gyors mozgású, félénk állatot ezért messzirõl is lencsevégre kaphatunk.








Samsung WB550 tesztfotók









Kattints az eredetiért!


Jókat lehet vele játszani

Jó kérdés, hogy a gép megéri-e az árát, az igen és a nem is egyaránt megfelelõ válasz. Azok a fotózni vágyók bátran nézelõdjenek más termékek között, akik tömegképeket kattintanak, a WB550 nem a szokásos "szobor elõtt jólnevelten integetek" felvételeknél villantja ki a foga fehérjét. A gép izmai a szokatlan, különleges látószögû képekre feszülnek, melyek stílusából eddig pár kompaktos kivételtõl eltekintve drága felszerelésre következtethettünk. Jelenleg igen kevés kompakt kínál extraszéles látószöget, tükörreflexes gépeknél erre alkalmas optikát (melyhez még a váz árát is hozzá kell számolnunk) 135 ezer forint alatt keresve sem találunk. A WB550 kicsivel kevesebb mint 100 ezer forint. Aki ezt az összeget és mellette a 12,2 megapixelt sokallja, választhatja a 10 megapixeles WB500-ast is, mely 20 ezer forinttal olcsóbban már hazavihetõ. Ha a kiváló HD-videókat, a sokoldalúságot legalább olyan fontos jellemzõnek tartjuk egy kompaktgép esetében, mint a képminõséget, emellett fotóinkkal keressük az új utakat, nyugodt szívvel választhatjuk a Samsung fényképezõjét.