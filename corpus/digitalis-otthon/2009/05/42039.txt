Második nekifutásra átment a francia kalóztörvény

Az elsõ szavazás alkalmával még gyakorlatilag üresen kongó alsóház elé újra beterjesztett "Création et Internet" (Alkotás és Internet) néven ismert törvényrõl tegnap csaknem az összes képviselõ szavazott, a javaslatot 296-an támogatták, 233-an ellenezték. A francia elnök által támogatott törvény ma kerül a Szenátus, majd késõbb az elnök elé, a felsõház és az alsóház jóváhagyása után ez azonban már csak puszta formalitás, ráadásul az eddigiek alapján aligha valószínû, hogy az elnök megvétózza annak hatályba lépését. 

A törvény gyakorlatilag egy automatizált büntetési rendszert vezet be annak érdekében, hogy meggátolja a jogvédett anyagok illegális letöltését vagy fájlcserélõkön keresztüli megosztását. A javaslat szerint ha valakit rajtakapnak, elõször a szolgáltató e-mailben figyelmezteti, aztán ajánlott levélben értesítik, ha ezután se függeszti fel a letöltéseket, akkor egyszerûen lekapcsolják a hálózatról, mégpedig akár hosszú hónapokra. Egy központi feketelistán is nyilvántartanák az elkövetõket, hogy máshonnan se tudjanak saját hozzáféréshez jutni.
Annak érdekében, hogy a felhasználók ne védekezhessenek azzal, hogy
például otthoni Wi-Fi hálózatukon keresztül egy idegen töltötte le a
jogvédett anyagokat, a törvény értelmében kötelezõ lenne a vezeték nélküli hálózatokat
védeni, nyilvános helyeken (például internetkávézók, hotspotok) pedig
csak olyan weboldalak lesznek elérhetõk, amelyeket elõzetesen a
kormányzat jóváhagyott. A törvény sok kritikusa szerint ezek az orwelli
módszerek a szabadságjogok sárba tiprásával egyenlõek, sértik a
jogbiztonságot és a személyes adatokat is.

A fájlcserélõket szigorúan büntetõ törvénynek nem csak francia ellenzõi vannak: a Création et Internet az Uniós irányelvekkel is szembehelyezkedik. Az Európai Parlament távközlési reformjának fontos pillérét jelenti annak kinyilvánítása, hogy az internethez való
hozzáférés minden európai polgár alapvetõ jogainak része. A Tanács elõtt lévõ, az EP által május elején megszavazott reformjavaslat kiemeli, hogy a világhálóra is vonatkozik az emberi jogok és alapvetõ
szabadságjogok védelmérõl szóló európai egyezmény.
A francia törvényi szabályozáshoz hasonló próbálkozások más országokban, így Nagy-Britanniában, Németországban és Svédországban
is születtek az ipari lobbi részérõl, ezek
azonban sorra elbuktak.