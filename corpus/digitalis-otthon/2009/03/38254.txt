A világ legnagyobb SSD-je dolgozik az ASUS új Lamborghini noteszében

Ismét frissíti a Lamborghini által fémjelzett csúcskategóriás noteszgépsorozatát az ASUS. A cég a hannoveri CeBIT alkalmával rántotta le a leplet a Lamborghini VX noteszek negyedik generációjáról, a VX5-rõl (a vállalat anyaországában, Tajvanon a négyes szám használatát balszerencsésnek tartják, ezért a VX4 kihagyása).



A Lamborghini VX5 a szokás szerint különleges dizájnnal és elképesztõ teljesítménnyel, technológiai arzenállal próbálja megnyerni a noteszgépek és a sportkocsik iránt egyszerre rajongó közönséget. A motorháztetõre emlékeztetõ fedlappal és részben bõrrel borított beviteli felülettel felvértezett gépbe ennek megfelelõen egy négymagos Core 2 Quad processzor kerül, 4 gigabájtnyi memória társaságában -- a Lamborghini VX5-öt azonban nem ez, hanem a minden eddiginél nagyobb, 1 terabájt kapacitású SSD teszi igazán különlegessé (utóbbi a pureSilicon mûhelyébõl származik).




A gép részletesebb mûszaki paramétereit egyelõre nem közölte a gyártó, egyelõre annyit tudni biztosan, hogy a VX5 egy 16 hüvelykes, 16:9 képarányú, fullHD megjelenítõt kap majd, melyet a notesz számítási teljesítményéhez képest meglehetõsen szerény GeForce GT 130M típusú videovezérlõ szolgál ki. Az extrák közt a környezet megvilágításához igazodó billentyûzet-háttérvilágítást és a Blu-ray optikai meghajtót emeli ki az ASUS.

Az ASUS és a Lamborghini elsõ közös noteszgépe, a Lamborghini VX1 2006-ban látott napvilágot, a gyártó ezt követõen évente megújította a szériát, melynek tagjai rendszerint extrém teljesítményükkel, különleges dizájnjukkal és az ehhez alakított árcímkével hívták fel magukra a figyelmet. Az "autós notesz" egyébként nem az ASUS ötlete volt: az Acer évekkel korábban megállapodott a Ferrarival arról, hogy az autógyártó logójával fémjelezve dobjon piacra egy exkluzív noteszgépszériát.

A Lamborghini VX5 notebook külseje az olasz sportkocsigyártó legújabb modelljeire hajaz. Eltûnt a Murcielagót és a Gallardót jellemzõ sárga szín, a fekete és szürke gépház vonalvezetése a csupán pár példányban készült Reventónt, illetve a négyajtós Estoque tanulmányt, illetve az új Lamborghinik (LP560-4, LP670-4) orrkiképzését idézi -- mindkettõt szürkében mutatta meg elõször a Lamborghini. Az új noteszek megjelenési idejérõl és áráról egyelõre nem árult el részleteket az ASUS.