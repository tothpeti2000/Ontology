A Samsung megszorongathatja a mikronégyharmados gépeket

A Samsung harcba száll a tükörreflexes minõséget kompakt gépházban keresõk kegyeiért, bemutatta az NX-sorozatú fényképezõjét, mellyel a Panasonic és az Olympus mikronégyharmados szabványa szerint készült gépeknek állíthat ellenlábast.



A felépítését tekintve a Samsung új fényképezõje nem különbözik majd az ezidáig megjelent elsõ mikronégyharmados fényképezõtõl, a Panasonic DMC-G1-tõl, illetve annak a napokban bemutatott utódjától, a DMC-GH1-tõl, melyek a tükörreflexes gépektõl elvárható minõséget élõkép-üzemmódban és a tükörakna mellõzésével képesek egy nagyobb kompaktfényképezõ méretében kínálni úgy, hogy közben a felhasználónak nem kell megelégednie egy fixen szerelt optika képességeivel.



A Samsung hibrid kameráknak nevezi a sorozat közelgõ alkotóit, melyek APS-C méretû képérzékelõvel dolgoznak, éppúgy mint ahogy a Canon, a Nikon, vagy akár a Pentax tükörreflexes kínálatának olcsóbb, vagy középárú tagjai. A nagyméretû képérzékelõ a külvilágra cserélhetõ optikákon keresztül néz, melyek a hagyományos DSLR-gépekhez képes hozzávetõlegesen 60 százalékkal vannak közelebb a képérzékelõ szenzorhoz. Az optika szenzortól mért kisebb távolsága, valamint a felcsapódó tükör és a hozzá tartozó keresõ elhagyása kompaktabb, mondhatni kezelhetõbb gépházat eredményez.


 A keresõt -- éppúgy mint a Panasonic G1-ben -- olyan elektronikus keresõvel kell helyettesíteni, melynek használata közben nem hiányzik a hagyományos változat, ezért annak frissítése és felbontása létfontosságú. Bár a Samsung technikai részleteket nem közölt, a közelgõ gépek elektronikus keresõit az ultraprecíz szóval jellemezte. 



A Samsung jövõképében a hibrid kamerák piaca 20 százalékos szeletet hasít 2012-ben a fényképezõgép-tortából. Az elsõ fényképezõ az év második felében vásárolható meg, a mintapéldányokat a gyártó elvitte a PMA 2009 kiállítára is. Az elsõ, ma még nem ismertetett modellszámú tükörmentes gépváz a Samsung jelenlegi 14 megapixeles CMOS-képérzékelõjét kapja, rá a jelenlegi GX-optikakínálat tagjainál kisebb lencsék illeszthetõk majd.

Ezekrõl az adatokról tavaly õsszel hallhattunk, amikor Byung Woo Lee, a Samsung Techwin igazgatóhelyettese elmondta, hogy nagy hangsúlyt fektetnek arra, hogy az új fényképezõk megfizethetõk legyenek, emellett feltétlenül ragaszkodnak a professzionális minõséghez is. Lee tavaly szeptemberben elmondta, hogy a Canon és a Nikon extrém piaci szárnyalása miatt a kisebb gyártók számára óriási a kihívás, nagyobb, illetve jelentõsnek mondható piaci részesedéshez jutni a Samsung számára egy új kategória bevezetésével ez egyszerûbbnek látszik. 