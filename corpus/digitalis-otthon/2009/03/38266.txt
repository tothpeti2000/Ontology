Hipergyors Sony ultrazoom fényképezõ mutatkozott be

A Sony vadonatúj, 9 megapixeles, hússzoros optikai közelítésre alkalmas fényképezõgépe akár 1080p felbontású HD-videók felvételéhez és másodpercenkénti 10 képkockás sorozatfelvételek készítéséhez is elég gyors.



A Sony a PMA 2009 kiállításon mutatta meg a nagyközönségnek legújabb, Exmor képérzékelõvel és BIONZ képfeldolgozó processzorral épített fényképezõgépét, a HX1-et, mely a 9 megapixeles felvételeket a hússzoros zoomoptika segítségével készíti. A fényképezõ HD-videofelvételeket 1080p felbontásban 30 képkockás sebességgel készíti, így aki mozgóképet kíván rögzíteni, jó ha rendelkezik méretesebb memóriakártyával is.


A gyorsaság javarészt a friss fejlesztésû, 1/2,4 hüvelykes Exmor CMOS-szenzornak köszönhetõ, melynek megfelelõ társa a BIONZ-képfeldolgozó processzor. A fényképezõnek az optikája miatt sem kell szégyenkeznie, a felsõkategóriás G-lencse 28 milliméterrõl egészen 560 milliméterig ad a felhasználónak játékteret. Az már csak természetes, hogy a lencse rendelkezik optikai rázkódásvédelemmel is.



A Sony Cyber-shot DSC-HX1 akár ISO 3200-as érzékenység mellett is készíthet felvételeket, melyek zajszintja nem lesz a kategória gépeihez viszonyítva a legmagasabb, mert az Exmor CMOS-szenzor nem csak a sebesség terén, hanem a zajszint tekintetében is élvonalbeli. A fényképezõ Sweep Panorama funkciójával leegyszerûsíti a panorámaképek készítését, a géppel nem kell egymáshoz illesztgetni a kép darabjait, a gomb megnyomása után a kamerával csak pásztázni, svenkelni kell a kijelölt területet.



A 453 grammos, 115x83x92 milliméteres Sony Cyber-shot HX1 a szokásos extrákat is tartalmazza, van benne intelligens témaválasztó, valamint arcfelismerõ autofókusz is, mely nem nélkülözi a technológia kiegészítõ lehetõségeit sem, a kiválkasztott arc megjegyzésére is képes. A hátoldalon 3 hüvelykes, 230 ezer képpontos, dönthetõ kijelzõ található, a képek és a videók MS-Duo kártyákon tárolhatók, az áramellátásért pedig lítiumion akkumulátor felel. A HX1 áprilistól válik elérhetõvé 500 dollár körüli áron.