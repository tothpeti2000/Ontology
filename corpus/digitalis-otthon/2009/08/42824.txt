Iriver P7 - lehettem volna forradalmár

A koreai kistigrisek - köztük az ebben a mezõnyben éppen csak szárnyát bontogató Samsunggal - idõrõl-idõre képesek olyan hordozható médialejátszókkal piacra lépni, melyek a gondos tervezés, a jó anyaghasználat és persze a jó minõségû, széles repertoárt felvonultató szolgáltatáskínálat révén hosszabb-rövidebb ideig magukra vonják a szakma érdeklõdését.
Az iriver kínálata egy sor ilyen készülékbõl áll, ezek közül a kurrens csúcskategóriás modell, a P7 elsõsorban a fõmenü egészen újszerû megközelítésével próbál kitûnni a mezõnybõl. Az érintõkijelzõs lejátszó azok közé a hordozható médialejátszók közé tartozik, melyek a népszerû hang- és videoformátumokkal egyaránt megbirkóznak, ahogy az egy prémiumkategóriás megoldástól elvárható. A P7 mégis olyan látszatot kelt, mintha félkész termékkel lenne dolgunk, vagy legalábbis a mérnököknek a tervezési fázis második felében elment volna a kedvük az egésztõl.

Az iriver P7 a hordozható médialejátszóknál manapság oly divatos minimalista dizájnt követi. A szürke alumíniumborítású, szögletes készülék pont úgy néz ki, mint egy autós navigációs berendezés, a bekapcsolás után azonban hiába is várjuk Moha bá' lágyan dörmögõ hangját. Tekintve, hogy a P7 érintõkijelzõs megoldás, a kezelõszervek száma meglehetõsen korlátozott a lejátszón: a készülékház tetején bekapcsológomb, hangerõszabályzó és menügomb található, oldalt a 3,5 milliméteres jack-aljzatot, a billentyûzárat és a microSD-kártyafoglalatot, alul pedig egy eltolható retesz alatt az USB/bölcsõcsatlakozót találjuk.
 
Az iriver P7 közel 175 grammot nyomott a mérlegünkön, ami szerintünk még éppen elfogadható tömeg, és részben a fém borításnak, részben a burkolat alatt lapuló, alighanem masszív, egyébként átlagos használat mellett durván egy napnyi folyamatos nyúzást kibíró akkumulátornak tudjuk be. Az anyagminõséggel és az összeszereléssel nincs baj, az irivernél erre szerencsére mindig figyelnek. A tartozékok listája a szokásos: a lejátszó mellé egy közepes minõségû fülest, stylust, USB-kábelt, leírást és telepítõlemezt kapunk - a P7 mellé be lehet szerezni egy aktív, tehát tápellátást (vagy akkumulátoros táplálást) igénylõ bölcsõt is, így a készülék kényelmesebben használható asztalon.
Mint egy navi
A lejátszó átlag feletti méretû, 4,3 hüvelykes, azaz csaknem 11 centiméteres képátlójú érintõkijelzõt kapott, nyilvánvalóan elsõsorban azért, hogy a videoklipek és a képek jobban mutassanak rajta. A képfelület tehát nagy, a felbontás azonban ehhez képest nem kiemelkedõ: mindössze 480x272 pixel jelenik meg a kijelzõn (a színfelbontás maximum 262 ezer színre és árnyalat képes), a képarány tehát nem pontosan 16:9, az eltérés azonban minimális a megszokott szélesvásznú formátumtól.
A P7 képe tapasztalataink szerint normál fényviszonyok mellett jól látható, jól olvasható. A fényerõ három fokozatban állítható, napfénynél azonban még legnagyobb fényerõn is alig látszik valami a kijelzõn. A P7-ben sajnos nincs környezeti fényt érzékelõ szenzor, ezért a felhasználónak mindig az adott körülményekhez kell igazítania a fényerõt, vagy bevállalja, hogy a legerõsebb fokozaton hagyva hamarabb lemerül az akkumulátor.

A lejátszó bekapcsolását követõen a rövid bootolási folyamat után megjelenik a teljesen egyedi, a gyártó szerint leginkább egy újság címlapját idézõ fõmenü. Ennek a menürendszernek a legnyilvánvalóbb elõnye, hogy a P7 szinte összes funkcióját el lehet érni belõle egy érintésre, ráadásul a menü dinamikus, azaz látjuk, hogy éppen milyen médiatartalmakat nyitottunk meg vele legutóbb.
A felszín alatt
A készülék menüjének különlegessége ezen a ponton nagyjából ki is merül, a különbözõ modulokba belépve ugyanis pontosan azokat a funkciókat látjuk, mint bármelyik más médialejátszónál, sõt adott esetben még szegényesebb is a repertoár. Tipikusan ilyen a bal felsõ sarokból elérhetõ óra modul, amire ha rábökünk, mindössze annyi történik, hogy megjelenik az idõ a kijelzõn - sem ébresztés, sem stopper nincs, egyedül egy világóra bányászható elõ innen, illetve egy olyan, alapvetõen informális célt szolgáló naptár, amibe semmit nem lehet bejegyezni.
Nem állítanánk, hogy a P7 beállítási paneljét túlbonyolították volna a tervezõk, a különbözõ alpanelek csak a legszükségesebb funkciókat (úgy mint órabeállítás, a kijelzõ energiatakarékos üzeme, illetve nyelvválasztás) tartalmazzák, ami szerintünk rendben is van így. A fõbb funkciók kezelõpaneljében közös, hogy a jobb felsõ sarokban található "M" betûre bökve visszakerülünk a fõmenübe - zenelejátszásnál ilyenkor nem szakad meg a lejátszás, illetve a rádióhallgatás is tovább folytatható mondjuk képnézegetés közben.
 
Az iriver P7 hang, videó és képformátumok és konténerek széles skáláját támogatja, így az MP3 és a WMA mellett megbirkózik az OGG, FLAC és APE zenékkel. Videolejátszásnál az MPEG-1-2-4, illetve az XviD, a WMW 7/8/9, az RM/RMVB, illetve a H.264 Baseline kodekek támogatottak, a fájlformátum lehet AVI, MP4, DAT, MPG, VOB, WMV, 3GP/K3G és FLV. A videók elvileg felirattal is elláthatók, nekünk azonban - akárcsak más tesztoldalaknak - nem sikerült feliratot varázsolnunk a mozgóképre.

A lejátszó zenelejátszási funkciója átlátható kezelõfelületet ad, mely két panelre (fõ lejátszási panel és adatbázis) tagolódik, a kettõ közt a kép oldalra húzásával lehet váltani. Lejátszás közben - amennyiben rendelkezésre áll - megjelenik az albumborító, ezen kívül egy meglehetõsen lassan mozgó spektrumanalizátor képe. Itt tudjuk a hangképet is változtatni (öt elõre beállított és egy felhasználói EQ, valamint SRS WOW funkció választható). Erre a gyári fülest használva szükségünk is lehet, normál állásban a hangkép ugyanis sajnos kiábrándítóan lapos.
A P7 képnézegetésre és e-könyvek olvasására is befogható, itt azonban már korántsem olyan nagy a formátumok választéka, mint a zenék és a videók esetében. A képnézõ mindössze JPG, GIF (animált is), és BMP formátumokkal boldogul, a könyvolvasó pedig csak a TXT állományokat ismeri fel. A tartalom mozgatása mindkét fõ funkciónál meglehetõsen lassúcska, a képek közt ráadásul csak oldalra húzogatással tudunk váltani, nincs listanézet, plusz a zoomolás is meglehetõsen körülményes, ráadásul csak három fokozatban végezhetõ (a zoomolt képek mozgatása pedig már egyenesen kínszenvedésnek tûnik). A TXT állományoknál ugyanez a helyzet a lapozgatással, a folyamatosság szinte teljesen hiányzik.
Sok mindennel adós marad
Nem tudjuk, pontosan milyen hardver lapul a P7 burkolata alatt, mindenesetre a lassúnak tûnõ grafikus felület általánosan jellemzõ a készülék kezelhetõségére. Kár érte, hiszen az ötletes fõmenü adta volna magát arra, hogy egy jól kezelhetõ, pörgõs felületû médialejátszó váljék az iriver P7-bõl. A lejátszó borsos fogyasztói árát (a 8 gigabájtos modell 50 ezer, a 16 gigabájtos 60 ezerbe kerül) szerintünk a példás összeszerelési minõség és az érdekes felépítésû fõmenü önmagában semmiképpen nem indokolja, a döcögõs kezelõfelület és néhány alapvetõ funkció (ébresztési funkció, képek listázása, G-szenzor, tévékimenet, Bluetooth, esetleg Wi-Fi rádió) hiánya pedig szinte megbocsáthatatlan ebben a kategóriában.
Az iriver P7-et az Infopatika Kft.-tõl kaptunk kölcsön.	     
                  
                  
                  
                   