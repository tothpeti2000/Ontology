Kipróbáltuk: otthoni adatátvitel elektromos hálózaton

Ha nem elég a WLAN
Az aacheni illetõségû, 2002 május elsején startolt devolo AG hálózati berendezések gyártására és fejlesztésére szakosodott, termékei között ipari és fogyasztói piacra szánt termékek egyaránt találhatunk. Ezek közül most két kezdõkészletet emeltünk ki, melyek a házunk meglévõ elektromos vezetékrendszerét használják a jeltovábbításra. A készülékek Wi-Fi adaptereket helyettesíthetnek, fõleg azokat, melyek azért álltak szolgálatba, mert a vezetékes kapcsolat kiépítése költségesebbnek és kényelmetlenebbnek tûnt a telepítéskor.
 
A Wi-Fi hálózatok  ellenségei a vastag falak, melyek jelentõsen csökkenthetik a routerek dobozán olvasható maximális hatótávot. Számos bérház lakója összevont szemöldökkel veszi tudomásul, hogy a két helyiség közti szoba két fala már elállja a jelek útját, lehetetlenné téve az internet vezeték nélküli megosztását. Ekkor aztán jönnek a 3-6 ezer forintos erõsebb antennák, melyek beszerzése azért nem egyszerû, mert a csatlakozási szabványból kettõ is van, ránézésre elsõre össze is téveszthetõk, ráadásul ezek sikere sem garantált.
5 perc alatt üzemkész

A megoldás szerencsére nem csak a vezeték nélküli hálózat kiépítésében keresendõ, a devolo dLAN 85 HSplus használatakor továbbra is mellõzhetõ a kábelek behúzása és a kábelcsatornák kiépítése, hiszen az eszköz a már a meglévõ elektromos hálózatot használja a kapcsolathoz. A kezdõkészlet két egyforma adaptert tartalmaz, valamint egy telepítõlemezt, a rajta található alkalmazás a biztonságot szolgálja és az azonosítást teszi lehetõvé.

Abban az esetben, ha az általános családi felhasználást nézzük, vagyis amikor egy internethozzáférés házon belüli megosztása a cél, gondmentes, épp elegendõ sebességû üzemre számíthatunk. A dobozból ki kell venni a két adaptert, be kell dugni a konnektorba, egyikükbe a router, vagy a modem, a másikba pedig a számítógépünk Ethernet-kábelét kell csatlakoztatni, egyszerû telepítés után pár másodperc múlva már netezhetünk is. Az elektromos hálózat adattovábbításra a villanyórán belül, azonos körön lehetséges, tehát nem kell attól tartani, hogy a szomszéd is kap a jelekbõl, akkor sem, ha rendelkezik a megfelelõ adapterrel. Ez ellen egyébként az adatok titkosított továbbítása is véd, hálózatunkat jelszóval is védhetjük, így adataink akkor is biztonságban lesznek, ha a szomszéd észrevétlenül besurran. A csomag a hálózati adapterekbõl egyébként kettõt tartalmaz, de több is használható azonos hálózatban.
Az üzemeltetésnek egyetlen feltétele van, hosszabbítókba nem köthetõk a kis dobozok, hanem kizárólag a fali konnektorokba. Attól nem kell tartanunk, hogy ezzel egy konnektort lefoglalunk, mert az adapter egy saját aljzattal is rendelkezik, melybe az eddig használt eszközök csatlakoztathatók, tehát a termék a meglévõ rendszerbe csak köztes állomásként illeszkedik, helyet nem vesz el mások elõl. Az innen továbbvitt fogyasztókat ráadásul 3600 watt teljesítményig képes kiszolgálni, tehát akár egy porszívó is üzemelhet róla, határ talán csak egy csúcson járatott elektromos sütõ-fõzõlap páros lehet, ha a háztartásban általánosan használt kisgépeket vesszük alapul.
 
 
A hálózaton sok múlik
A használatbavétel egyszerû telepítéssel kezdõdik, a Devolo dLAN konfigurációs varázsló logikusan vezet minket végig a lépéseken, az adapterek biztonsági kódjainak bepötyögése után máris látta egymást a két számítógép. A 85 megbites elméleti maximumot azonban sajnos csak a Devolo Informer állapotjelzõ ablakban láthattuk, tesztünk során a maximális sávszélesség 23 megabitet sem lépte át, ráadásul ekkor a két adapter egymástól mindössze 5 centiméterre szerelt konnektorokban ült. Az 5-6 méteres távolságból küldött jelek esetén a kapcsolat sebessége már nagyon szórt, a grafikonnal fésülködni lehet, 151 és 1296 kilobájtos csúcsok adták a 900 kilobájtos átlagot. Kipróbálni nem tudtuk ugyan, de a maximális adatátviteli távolság a gyártó adatai alapján 200 méter, villanyórán belüli elektromos hálózattal ilyen hosszban nem rendelkeztünk. Mindazonáltal egy háromszintes családi ház két, egymástól legtávolabbi konnektorát is be tudtuk vetni a kapcsolatkiépítésre, ekkor a sebesség netezéshez még épp elegendõnek bizonyult.
   Egymás melletti konnektorból is csak 22 megabit jött, a távolabbi konyhából a jel csak halványan, 151-1296 kilobájt között ingadozott
A devolo dLAN 85 HSplus kétdarabos készlete egyforma tagokból áll, teljesen mindegy, melyik készülék hova kerül, szabadon tehetõk a router, vagy a célszámítógép mellé, e tekintetben sincs megkötés. A 37990 forintos bruttó kiskereskedelmi ár emészthetõ, fõleg akkor, ha a falakat eddig komolyabb, 20 ezer forint feletti vezeték nélküli routerrel, és extraként hozzávásárolt nagyérzékenységû külsõ antennával próbáltuk (akár sikertelenül) áthidalni. Sajnos a dobozok nem hozták a papírformát, sebesség tekintetében mindössze annak negyedére voltak képesek. Gondolhatnánk, hogy a belvárosi szerkesztõség vezetékei szóltak bele a teszteredményekbe, de sajnos egy hazai, átlagos panellakás sem hoz magasabb értékeket.
Zene a konnektorból
A dLAN 85 HSplus kezdõkészlete mellett a gyártó Audio extender Starter kitjét is megnéztük, mely a 220-as elektromos hálózatot audiojelek továbbítására használja. A készlet két, egymástól eltérõ külsejû dobozkát tartalmaz, egymástól jól megkülönböztethetõen küldõ és fogadó egységet. A telepítés után a számítógép hangkártyájának szerepét átvenni képes adaptert USB- és LAN-csatlakozóval egyaránt ellátták, a zenéket tároló géppel mind a két módon összeköthetjük. A fogadóállomás alján mindössze két RCA-csatlakozót találunk, melyekbõl csak a hang jön ki, tehát maga a lejátszás kizárólag a küldõ géprõl vezérelhetõ.
 
Ez persze nem jelent gondot, hiszen a szobában kiválasztott albumok lejátszása, vagy a webrádiók állomásainak mûsora kitart egy hosszabb lazító fürdõ, vagy egy szombati konyhai szolgálat idejére. A kis dobozkához -- mely további fogyasztók számára nem kínál csatlakoztatási lehetõséget -- mindössze az aktív hangszórókat kell hozzákötni, tehát a hangerõt itt is be tudjuk állítani. A hangminõségre nem mondhatunk rosszat, egy sztereó hangszóró, és az annak jack-aljzatába csatlakoztatott fülhallgató alig hallható, fülelve is csak alig érzékelt minimális susogás mellett szólaltatta meg a forrásanyagot, tehát a hangképbe egyáltalán nem szólt bele az elektromos hálózat zaja. Az Audio extender Starter Kit ára a dLAN 85 HSplus készletnél jóval alacsonyabb, a dobozban található dLAN duo küldõ, valamint dLAN Audio extender vevõadaptert a sztereo RCA-kábelpárt, USB-kábelt, valamint LAN-kábelt 28990 forintos kiskereskedelmi bruttó áron vásárolhatjuk meg.
A devolo adaptereket a BaSys-tõl kaptuk tesztre, köszönjük!
 	     
                  
                  
                  
                   