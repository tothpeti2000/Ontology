Kikerültek az Intel Lynnfield processzorok részletei

A vállalat megfelelõségi ellenõrzõ oldalán már a processzorok közül kiválaszthatóak az új Core i7 és Core i5 modellek, melyek már nem a Bloomfield kódnéven ismert eredeti Nehalem szilíciumra, hanem a Lynnfield chipre épülnek. Az Intel szeptember második hetének elején három új terméket mutat be: a Core i7-870 és i7-860 órajelei rendre 2,93 és 2,8 gigahertz, TDP osztályuk pedig 95 watt. A harmadik a Core i5-750, mely 2,66 gigahertzen ketyeg, és további hátrányként inaktív benne a Hyper-threading - ami a leginkább a professzionális célú felhasználást hivatott elbátortalanítani, ugyanakkor legtöbbünk számára nincs jelentõsége, a PC-k szoftveres környezete még a négy szálat is emészti.
A Lynnfield az alacsonyabb költség érdekében LGA 1156 foglalatba illeszkedik, mely jóval olcsóbbá teszi a tokozást, és némileg az alaplapokat is. A különbségek természetesen nem érnek itt véget, ugyanígy a platformszintû költségcsökkentés érdekében három helyett kétcsatornás memóriavezérlõvel rendelkezik, valamint PCI Express vezérlõt is integrál a grafikus chip elérése érdekében.

A külvilággal a chip nem QPI linkeken, hanem korábban az Intel északi és déli hídjai közti kommunikációért felelõs DMI-n (Direct Media Interface) áll kapcsolatban, pontosan a P55 Express "Ibex Peak" chippel. A Lynnfield és az Ibex Peak kombó az Intel állítása szerint 40 százalékkal kisebb helyet foglal el, mint a jelenleg elterjedt Core 2 és P45 chipset együttese, ahol a chipset még dedikált északi és déli hídból állt. A P55 nem rendelkezik integrált grafikával, ami egy ilyen teljesítményû rendszernél természetszerû.
Mindezek ellenére a netre is kiszivárgott információk alapján csak a Core i5-750 hoz magával jelentõs olcsóbbodást, az új Core i7-ek gyakorlatilag a 900-as sorozat árszintjére érkeznek meg, igaz, vagyis az Intel továbbra is fölözni akarja a piac csúcsát. A Core i5-750 nettó gyártói listaára a jelek szerint 200 dollár lesz, amit az Intel néhány héten belül fog megerõsíteni - ez mintegy 45 ezer forintos árnak felelhet majd meg a hazai boltok piacán. Mindegyik chip továbbra is 8 megabájt L3 tárral rendelkezik.
Ezzel a Core i5-750 a Core 2 Quad Q9400 fölött landol, és jelentõsen olcsóbb lesz a Q9550 és Q9650 chipeknél is, melyeknél mind jobb választásnak ígérkezik a már sokszor részletezett architekturális elõnyök. Az elõny egy másik nagy része az Intel Turbo Boostnak köszönhetõ, mely képes az relatíve alacsonyabb tranzisztoraktivitású, így kisebb hõfejlõdést generáló kódok futtatása esetén több, a 750 esetében négy lépcsõfokozatban is emelni az órajelet, egészen 3,2 gigahertzig, míg az i7-ek öt lépcsõfokozatot, vagyis 666,7 megahertzet emelhetnek legfeljebb. Ez leginkább PC-s környezetben hasznos, ahol a rosszul párhuzamosított és sokszor nem kioptimalizált alkalmazások futási sebessége legegyszerûbben az órajel fokozásával növelhetõ.	     
                  
                  
                  
                   