iPhone 3G S &#8211; Sebességmámor

Több memória, jobb kamera, videofelvétel és "gyorsabb" mûködés. Nagyjából ezek a legfontosabb újdonságai a június elején bejelentett iPhone 3G S-nek. Ennyi? -- néztünk össze értetlenül a szerkesztõségben a Worldwide Developers Conference nyitóelõadását követõ reggelen. Ennyi hát, az új modell mellett új szoftverrel is kiegészülõ iPhone-platform legerõsebb készüléke azonban a színfalak mögött ezzel utat nyitott az Apple számára egy új, busásan jövedelmezõ iparág, nevezetesen a videojátékok felé.
A hardveren már nem múlik
Azért ne szaladjunk ennyire elõre, az iPhone ma még elsõsorban kommunikációs eszköz és alighanem egy-két generációra (azaz körülbelül egy-két évre) szüksége lesz ahhoz, hogy igazán ütõképes kézi konzol váljék belõle. Mindenesetre az iPhone 3G S-nél ez a hardveren már biztosan nem múlik, és a tartalomterjesztési modell is készen áll. Az App Store-on keresztül már most is szép számmal elérhetõk játékok az iPhone-hoz, de ezek egyelõre még közel sem aknázzák ki a hardver nyújtotta képességeket, és árfekvésük sem egyezik a konzolos vonallal.
 
Az elõzõ generációval, a 3G-vel szakasztottan egyezõ külsejû iPhone 3G S (tényleg nincs rajta semmilyen új, megkülönböztetõ dizájnelem, az Apple szokása szerint csak az iPhone márkanevet és a memória méretét írja fel a készülékre) a fényesen csillogó burkolat alatt szinte teljes egészében kicserélõdött. Az új típusba új processzor és grafikus mag, valamint több memória került, valamelyest nõtt az akkumulátor kapacitása, gyorsult a modem és jobb lett a kamera. A fõbb komponensek közül szinte csak a 3,5 hüvelykes, 320x480 pixeles felbontású kijelzõ maradt változatlan.
Az iPhone 3G S-ben a Samsung által gyártott, ARM Cortex A8 típusú processzort és a PowerVR SGX grafikus magot integráló rendszerchip (System on a Chip, SoC) dolgozik. Szemben a két korábbi modellben alkalmazott ARM11-es processzorral, a Cortex A8 (illetve a teljes chip) 90 helyett 65 nanométeres gyártástechnológiával készült, 412 helyett 600 MHz-en ketyeg (az eredeti órajele egyébként 833 MHz), nõtt az elsõszintû gyorsítótár mérete (kétszer 16-ról kétszer 32 kilobájtra), valamint 256 kilobájt másodszintû gyorsítótárral is ellátták a CPU-t. A processzor emellett immár két utasítást képes végrehajtani párhuzamosan és jelentõsen továbbfejlõdött a párhuzamos utasításkezelõ egysége (SIMD) is -- ettõl még az új iPhone továbbra sem engedi az alkalmazások számára a multitask-üzemmódot.
A Cortex A8 mellé kerülõ PowerVR SGX grafikus processzor szintén hozzájárul ahhoz, hogy az iPhone potenciális játékplatformmá váljon: a grafikus mag a korábbi modelleknél alkalmazott változathoz (PowerVR MBX Lite) képest immár ismeri a beágyazott rendszerek számára fejlesztett OpenGL ES 2.0 API-t is, geometriai feldolgozóteljesítménye pedig többszöröse elõdjének. Az iPhone 3G S rendszermemóriáját is megduplázták (128-ról 256 megabájtra), illetve a flashmemóriás háttértár is a duplájára hízott, így a maximális tárhely modelltõl függõen 16 vagy 32 gigabájt.
Jobb hardver, jobb szoftver
Noha az iPhone 3G sem volt éppen lassú telefon, mindez elég ahhoz, hogy a gyors hardveren futó, végletekig optimalizált rendszerszoftver elképesztõen gyorsan, valóban akadás nélkül fusson. Az iPhone 3G S-re az iPhone OS legújabb, 3.0-s verziója kerül, melyet június közepe óta az iPhone 3G-tulajok is letölthetnek. Az új frissítéssel az iPhone elõzõ generációját annyi újdonsággal látták el, amennyit tudomásunk szerint eddig egyetlen gyártó sem volt képes egy szoftverfrissítéssel felmutatni -- persze ehhez kellett az is, hogy a telefon megfelelõen lebutítva kerüljön forgalomba tavaly.
Ezek az újdonságok tehát mind megtalálhatók az iPhone 3G S-ben is, a gyári csomag részeként. Elsõsorban érdemes kiemelni közülük a kétes sikerû üzenetküldõ rendszer, az MMS támogatását, a kivágás és másolás valamint beillesztés szövegszerkesztõ-funkciók megjelenését, a Spotlight-keresõt, valamint azt, hogy az iPhone immár a számítógéphez kapcsolva, modemként is üzemel, mind Bluetooth, mind USB-összeköttetéssel (fájlküldési lehetõség Bluetooth-szon keresztül továbbra sincs).

Utóbbit Internet Tetheringnek nevezi az Apple, érdemes tudni róla továbbá, hogy alapesetben nincs bekapcsolva, valamint a megfelelõ mûködéshez telepíteni kell a gépre az iTunes-t is. Nem árt tudni, hogy USB-kábellel összekötve lényegesen könnyebb munkára fogni modemként a készüléket, ráadásul ekkor valamivel gyorsabb adatátviteli tempót is ér el a rendszer. Fontos emellett, hogy WLAN internetkapcsolatot nem, csakis 3G-s elérést lehet megosztani a telefonnal.
Sávszélesség Bluetooth-kapcsolattal
Sávszélesség USB-kapcsolattal
A modem sebessége valamelyest nõtt feltöltési irányban, immár a 7,2 Mbps adatátviteli sávszélesség is támogatott, jóllehet mi modemként használva a legjobb esetben is 3 Mbps-t mértünk a telefonnal Budapest belvárosában, a T-Mobile hálózatán. A hálózat kezelésén egyébként sokat javítottak, a korábbi modellel kezdetben tapasztalt anomáliák (például a 2G-s és 3G-s hálózatok közti váltással megszakadó kapcsolat) itt már egyáltalán nem jelentkeztek.

Az iPhone 3G S-ben meglévõ, a 3G-bõl az új szoftver telepítése után is hiányzó újdonságok közé tartozik két inkább jópofa, mint valóban hasznos funkció is: ezek egyike a digitális iránytû, melynek használata magáért beszél, a másik a magyar felhasználók számára talán kevésbé hasznos Voice Control, mellyel a hívott fél nevének kimondásával indíthatunk hívásokat, vagy a zeneszám/elõadó bemondásával kérhetünk számot az iPodban. Kipróbáltuk, a rendszer a jelenlegi formájában tényleg nem használható magyar személyek hívására, de néha még a tõsgyökeres angol nevekkel is bajban van, ha magyar nevek vannak a listán: a "call Christopher" parancsra például egyszer sikerült Kiss Esztert felhívnia.
iPhone obscura
Fontos újdonsága az iPhone 3G S-nek a teljesen megújult a képrögzítõ rendszer: a korábbi, kissé avíttnak tekinthetõ fixfókuszos lencsével ellátott, 2 megapixeles rendszert 3 megapixeles, autófókuszos, automatán fehéregyensúlyt állító kamera váltotta fel, mely ráadásul 640x480 pixeles videókat készít 30 képkocka/másodperces sebességgel.
      Balra az iPhone 3G, jobbra az iPhone 3G S
Módunkban állt az új kamerát összevetni a régivel, mely alapján kijelenthetjük, hogy az iPhone 3G S kamerája nemcsak a korábbi modellnél lett sokkal jobb, de néhány, nagyobb felbontású kamerát kínáló konkurenciát is leiskoláz. A fókuszálás rendkívül kényelmes (noha tény, hogy máshol már találkoztunk ilyennel), egyszerûen arra a pontra kell bökni a kijelzõn, amit élesre akarunk állítani. A képek sokkal kevésbé zajosak, mint az elõdnél, az iPhone 3G S-sel készített fotók szaturációja is sokkal jobb, igaz kissé túlkontrasztosnak tûnnek. A vaku továbbra is hiányzik, tehát gyér fényviszonyok mellett ne várjunk jó teljesítményt a fényképezõtõl, de az elõdhöz képest azért így is hatalmas elõrelépés történt.
Az iPhone 3G S videofelvételi képessége szintén meggyõzõ, a 640x480 pixeles, sztereó hangú videókat természetesen az Apple saját .mov formátumába menti el a rendszer. A felvételek minõsége mobiltelefonos mércével mérve egészen kiváló, jók a színek, nem látszik zavaró blokkosodás, a gyors mozgások rögzítése is rendben van, ráadásul felvételt még a telefonon meg lehet vágni. Mintavideónk az alábbi linkre kattintva érhetõ el.

Az iPod-funkcióhoz tartozó apró figyelmesség, hogy a gyártó immár olyan rendszerfülest ad az iPhone 3G S-hez, mellyel a pillanat állj és a számléptetés funkciók mellett a hangerõszabályzás is megoldható -- ezt hiába is csatlakoztatnánk egy iPhone 3G-hez, az elõzõ generációs telefon hangerejét nem lehetne vele szabályozni, ez a más gyártóknál amúgy szintén évek óta meglévõ funkció tehát újdonság az iPhone-termékvonalban. A hangminõség nagyjából egyezik a korábbi modellekkel, azaz a basszusok itt is kissé erõtlenül szólnak, de az összkép így is sokkal jobb az átlagnál.
Tényleg gyorsabb
Mint arról korábban szó esett, a gyorsabb platformnak köszönhetõen a korábbi modellekkel összehasonlítva a teljes szoftverkörnyezet futása gördülékenyebbé, érezhetõen gyorsabbá vált az iPhone 3G S-nél. A nagyobb teljesítmény nyilván késõbb, a számításigényesebb alkalmazásoknál számít majd igazán sokat, de már az alapfunkciókat próbálva is tapasztalható jelentõs gyorsulás.
Indítási idõk (az iPhone 3G a 100 százalék)
Az új iPhone majdnem kétszer olyan gyorsan indul el kikapcsolt állapotból, mint elõdje, és a legtöbb program jóval gyorsabban töltõdik be, igaz, az iPod-alkalmazásnál vagy a fotónézegetõnél ez részben függ a médiatartalom mennyiségétõl, másrészt nem hosszú másodpercekrõl van szó -- de a különbség azért mérhetõ.
Weboldalak betöltési sebessége
Ennél jóval szembeötlõbb a weboldalak megjelenítése közti sebességkülönbség. Az új iPhone egy iPhone OS 3.0-val frissített 3G-t utcahosszal elõz ezen a téren, méréseink szerint van olyan weboldal, amit háromszor gyorsabban tölt be ugyanazon a WLAN-hálózaton keresztül, de átlagosan is legalább kétszeresére gyorsult a renderelés. Az oldalak mozgatáskor valósággal lefolynak a kijelzõrõl (igaz, a görgetéssel már a 3G-s változatnál sem volt sebességgond), a multitouch zoom is akadásmentes, a böngészési élmény pedig összességében annyira magával ragadó, hogy az ember hajlamos megbocsátani a Flash-támogatás teljes hiányát is.

Bár a rendszer összteljesítménye nõtt, és a komponensek erõsebbek lettek, az új iPhone megközelítõleg ugyanannyi ideig mûködik akkumulátorról, mint elõdje. Mindez a chipek modernebb gyártástechnológiája mellett vélhetõen szintén az optimalizált rendszerkörnyezetnek, valamint kisebb részben a valamivel nagyobb kapacitású -- ezúttal is fixen beépített -- akkumulátornak köszönhetõ. Az iPhone 3G S legjobb esetben két napig húzta nálunk egy feltöltéssel, de ha nem akarunk kellemetlen meglepetéseket, továbbra is ajánlott minden nap töltõre rakni a telefont.

Az iPhone 3G S tehát amellett, hogy bepótolt számos olyan hiányosságot, melyet még az Apple keményvonalas rajongói is joggal dörgöltek a cég orra alá, tovább tudta javítani azt, amirõl már tavaly azt gondolta a világ, nemigen van mit fokozni rajta: az egyedi interfész nyújtotta felhasználói élményt. Egyértelmû, hogy az érintõkijelzõs mobiloké a jövõ, és miközben a mobiltelefon-gyártók évek óta azon fáradoznak, hogy életképes modellekkel jelenjenek meg, az Apple immár a harmadik olyan telefonját dobja piacra, mely a számtalan rajongó mellett számos követõt is szerez magának.
Új vizeken
Az iPhone 3G S megjelenésével a vetélytársak köre kibõvült: a Nokia, a Samsung, az LG, a HTC és társai mellett immár a Sony Playstation üzletága és a Nintendo is komolyan elkezdhet tûnõdni azon, milyen választ tudnak adni az új iPhone-ra, mely a gyors hardverrel és az innovatív kezelõfelülettel (érintõkijelzõ, mozgásérzékelõ) felfegyverkezve félelmetes ellenféllé válhat a konzolpiacon is. A két potenciális rivális közül érzésünk szerint az egykoron több termékével is trendteremtõ Sonynak van oka a komolyabb aggodalomra, az õsszel érkezõ PSPgo kézi konzol ugyanis nem elég, hogy ötéves hardverre épül, de sem érintõkijelzõt, sem mozgásérzékelõt nem tartalmaz -- mellékesen a mobilhálózathoz sem tud csatlakozni.
 
Ami a szûkebb, magyar piacot érinti, az Apple úgy tûnik, egyelõre továbbra is kissé mostohán bánik a hazai fogyasztókkal, ami nem csak abban nyilvánul meg, hogy az új iPhone sem tud magyarul (de legalább már a magyar ékezeteket jól kezeli). Itthon továbbra sincs (jól mûködõ) tartalomterjesztési rendszer a készülék mögött, ezzel pedig az iPhone olyan, mint egy félkarú óriás. Ettõl azért a magunk részérõl örülünk neki, hogy hazánkban is kapható a világ egyik legjobb mobilkommunikációs eszköze, mely ugyan drága, és még mindig kétségtelenül egyfajta divatholmi, mint a legtöbb Apple-termék, de mégis korszakalkotó kütyü a maga nemében.	     
                  
                  
                  
                   