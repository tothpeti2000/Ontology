Kipróbáltuk: Lenovo IdeaPad U350

Az ultravékony az új ultrajó
Négy évvel az IBM PC-részlegének átvételét követõen a Lenovo legerõsebb brandje továbbra is a ThinkPad, miután a cég termékei és értékesítése a vállalati ügyfelekre koncentráltak eddig. Ezen kíván változtatni a Lenovo az IdeaPad termékcsaláddal, mely az egyéni felhasználóknak készül. Az erõfeszítés az egyik zászlóshajója az IdeaPad U350 notebook, melynek egy amerikai változata kezeink közé került.
Az U350 egy frissen született termékkategória tagja, az úgynevezett ultravékony gépeké. A konzumer ultravékony gépek szegmensét az AMD ötölte ki, de nem késett sokat lntel válasza sem. A fogyasztói ultravékony szegmens  a netbookokhoz hasonlóan született: az újdonság nem az egyes részletekben lakozik, mint például az alkalmazott chipek, a gép fizikai kivitelezése, vagy az ár, hanem ezek kombinációjában.

A netbookokban sem az az újdonság, hogy kicsik vagy hogy olcsók, hiszen kicsi gépek és olcsó gépek is léteztek korábban, a netbookok viszont ezt a kettõt egyidejûleg kínálják. A fogyasztói ultravékony gépek ugyanezt teszik: korábban nem látott árszinten teszik elérhetõvé az úgynevezett thin &amp; light, vagyis vékony és könnyû kivitelt, melyek archetípusát például a Fujitsu LifeBook S-sorozat testesíti meg, és divatos playboyként a MacBook Air formájában terjedt el - tipikusan 300-400 ezer forintos árcédulával, mellyel bõven túllõtt a legtöbb vásárló tûréshatárán.
Az Intel CULV, azaz Consumer Ultra Low Voltage platformjára épülõ U350 egy új hullám képviselõje, amivel elérhetõ árú LifeBookok és Airek sorozata érkezik a piacra. Az MSI új termékstratégiája nem titkoltan erre épít az X-Slim X340 ultravékony notebookja esetében: a cég azoknak kínálja ezt a modellt, akik nem tudják vagy akarják megfizetni az Air árát. Mennyi is az annyi? A cél tipikusan az, hogy a hazai kereskedõknél 200 ezer forint alatt megkaphassuk ezeket a noteszeket, és a jelenlegi devizaárfolyamok mellett a legolcsóbb modellek 150 ezer forint környékén már hozzáférhetõek legyenek - ezért a pénzért tipikusan egy széles 13,3 hüvelykes formátumú, 2 centiméter vastagságú gépet kapunk.

Stílusos
A Lenovo IdeaPad U350 minden szempontból megfelel a fenti kritériumoknak, ugyanakkor nem éri be ennyivel. Az alacsony, akár a bruttó 150 ezer forintot felülrõl súroló ár mellett a gép egyértelmûen legnagyobb erõssége a stílusos kivitelezés. Az U350 két legmarkánsabb elemének egyike a kijelzõ fedele, melynek rácsos fekete (abroszkockás) felülete vonzza a tekintetet, és dögös látványt nyújt, továbbá tapintása is kellemes, jó kézbe venni a gépet. A másik a gép kinyitásakor tárul elénk, a gép törzsének felsõ része szálcsiszolt alumínium hatását kelti. Természetesen szó nincs fémekrõl, a gép mindenhol mûanyag, ez azonban ebben az árkategóriában magától értetõdik.
Ennek ellenére a gép megépítettségével nincs probléma. Nem várható el  egy Thinkpad masszivitása, ugyanakkor az U350 váza meggyõzõ merevséget biztosít akkor is, ha a gépet az egyik sarkánál fogva emeljük meg, ahogyan a mûanyag felületek is meggyõzõ ellenállást tanúsítanak a benyomódással szemben:  a gép jól összerakott. Ebben kétségtelenül segít az is, hogy az U350  jóval kompaktabb és könnyebb, mint az árérzékeny vevõk körében népszerû, olcsó 15 hüvelykes modellek, a merevítési pontok közelebb esnek egymáshoz, ahogyan kisebb tömeget is kell elviselniük.
Fogyasztás, teljesítmény
Az 1,65 kilogrammos tömegbe egy 41 wattórás akkumulátor fért bele (a szoftverek rendre 61 wattórát olvastak ki), mely az extrém energiatakarékos Super Energy Save módban, minimális fényerõvel, letiltott webkamerával és hálózati csatolókkal, kikapcsolt Windows Aero effektekkel akár 6 órára elegendõ energiát biztosíthat például szövegbevitelhez - a gép fogyasztásának alja valahol 6,8 wattnál alakul, ami a HD Ready (1366x768) felbontású 13,3 hüvelykes fényes panellel elismerésre méltó eredmény.
Valós felhasználás mellett az akkus üzemidõ inkább 3-4 óra közt alakul aktív netezéssel (USB-stickes HSDPA mobilnettel tapasztalataink szerint a fogyasztás legalább 10 watt) és videolejátszással, magas fényerõ mellett egy YouTube-videó alatt a 18 wattot is elérheti a fogyasztás, HD film dekódolása esetén maximális fényerõnél pedig 21-22 watt fölé is szökhet - a folyamatos lejátszás azonban itt már nem sikerül.
Az 1,3 gigahertzes Pentium SU2700 processzor ugyanis nem rendelkezik elegendõ kakaóval ahhoz, hogy folyékonyan megbirkózzon a feladattal. Ez a gép legnagyobb gyengesége, a processzor, mely az egész gép válaszképességét érezhetõen rontja még 3 gigabájt DDR3 memória társaságában is: mikor párhuzamosan több feladatot végzünk a gépen, vagy ha egy Flash-sel vagy AJAX-szal tömött weboldalt nézünk meg, frusztráló apró várakozásokba ütközhetünk.
Szerencsére a Cantiga chipsetbe integrált GMA X4500 grafikus mag hardveresen gyorsítja a WMV9 és H.264 videofolyamok dekódolását, így a 720p-s források lejátszása elvileg, és tapasztalataink szerint a gyakorlatban sem ütközik problémába, sõt nekünk a referenciaként próbált 1080p-s videók is szépen mentek, itt ugyanakkor már nem garantált a folyékonyság,  fõként magas bitrátájú, például Blu-ray folyamok esetén. Hacsak nem 10 éves vagy Flash játékokra gondoltunk, akkor a játékot felejtsük el nyugodtan, ezzel a processzor-videochip kombóval legfeljebb a Quake 3 fut el.
Ergonómia
Az U350 nagy fényerejû panele nem lehet büszke a betekintési szögeire, megfelelõ kontrasztot és színeket csak akkor produkál, ha ütközésig hanyatt döntjük (nem lehet teljesen elfektetni), és mintha kicsit "alulról" néznénk - sötétben egy 720p video lejátszásakor azonban nem fogunk csalódni, hacsak nincsenek egy ilyen termékkel szemben irreális "hifis" elvárásaink, és egy Kuro plazmaszettel akarjuk összevetni. A képe hûvös, de a felbontásnak köszönhetõen szerencsére tûéles.

A gép billentyûzete kényelmesen nagy gombokkal rendelkezik, járásuk lágy, a gyors gépelés nem akadály, ugyanakkor némi megszokást és gyakorlást igényel. A ThinkPadeknél megszokotthoz képest azonban a billentyûk méretei miatt más a kiosztás, így azok, akik a klaviatúra miatt választanának otthonra vagy egy ismerõsüknek IdeaPadet, csalódniuk kell. Elég sokszor mellé fognak nyúlni, fõként az Enter és PgUp és PgDn gombok eltalálása okozhat majd gondot: az Enter többé nem a jobb szélsõ sorban foglal helyet, a lapozógombok pedig alulra kerültek.
Ami a leginkább érthetetlen az IdeaPadeknál, hogy a ThinkPadeken megszokott Fn-kombókat miért változtatták meg: az Fn+F4 helyett Fn+F1 küldi aludni a gépet, Fn+F3-ra nem jönnek be az energiasémák, sõt, gyorsgombbal máshogyan sem elérhetõek, de a fényerõváltoztatás sem a régi. Nincs pöcökegér sem, van viszont egy kellemes, papírhatású tapipad, mely elég nagy és érzékeny, gombjai ugyanakkor az U350 legpocsékabb elemeit képviselik - nagy holtjáték, lötyögõs járás, ami sokszor  sikertelen kattintásokat eredményez, ha nem elég határozottan nyomjuk.
A gép rendelkezik webkamerával, és kellemes meglepetésként már ebben a kategóriában is szériaként elérhetõ a Bluetooth, ami elsõsorban az ezt használó egerekhez jön jól, de nem árt a telefonos másolásokhoz, szinkronizációhoz, vagy a mobiltelefon modemként történõ eseti használatához. Hatalmas pozitívum, hogy a Lenovo tervezõi rájöttek, mennyire rondák a színes csatlakozók a notebookok oldalán, és bár takaróelemet nem kaptak, nem törik meg a gép képét - még a töltõ csatlakozója sem sárga. A portokkal kapcsolatban egyébként semmi érdekest nem találunk: D-Sub VGA, HDMI, 3 USB, Ethernet, kártyaolvasó. Amiben messze felülmúl bármilyen ThinkPadet az U350, az a hangszórók minõsége és ereje, és ha filmnézésre vagy zenehallgatásra nem is alkalmasak, egy-egy rövid videó erejéig megfelelõek.

Zárszó
Az IdeaPad U350 vonzó darabja a vékony és könnyû gépek régi-új csoportjának, stílusos kialakításával és magas színvonalú megépítettségével hamar meggyõzi a felhasználót, és feltétlenül viszonyítási pont a többi gyártó termékei számára - a félvezetõgyártás fejlõdésével pedig a teljesítményproblémák is meg fognak oldódni az utódokban. Természetesen hatalmas negatívum a fényes kijelzõ, mely erõs környezeti fény mellett szinte használhatatlanná teszi az U350-et, de sajnos mára ez lett a sztenderd az egyéni felhasználóknak szánt gépek körében, így nem volna sem fair, sem ésszerû emiatt kritizálni a gépet. Az IdeaPad U350 magyarországi érkezése a napokban esedékes, a nettó árak 120-150 ezer forint között alakulnak, felszereltségtõl függõen.	     
                  
                  
                  
                   