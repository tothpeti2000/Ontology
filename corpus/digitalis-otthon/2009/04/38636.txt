Mindentudó hálózati médialejátszóval rukkolt elõ a Netgear

Megkezdte legújabb otthoni médialejátszója forgalmazását a Netgear. A Digital Entertainer Elite az összes elterjedt médiafájl-formátumot és kodeket ismeri, csatlakozási formák egész arzenálját kínálja, valamint saját merevlemezzel is rendelkezik, így akár hálózati adattárként is befogható.



A Digital Entertainer Elite-be alapkiépítésben egy 500 gigabájtos, 3,5 hüvelykes HDD-t épít a gyártó, amennyiben a háttértár kapacitása idõvel kevésnek bizonyulna, a felhasználó könnyûszerrel kicserélheti egy nagyobb példányra. Az asztali szórakoztatócentrumhoz külseje alapján is jól illeszkedõ berendezés természetesen nem csak a saját adattárolójáról képes lejátszani a médiatartalmakat, hanem a hálózaton megosztott fájlokat is eléri, illetve  saját, helyben tárolt állományait is képes megosztani, azaz médiaszerverként is mûködik.

Az eszköz maximum 100 megabit/másodperces sávszélességû Fast Ethernet, vagy akár 300 Mpbs elméleti sávszélességet biztosító pre-802.11n WLAN-kapcsolattal csatlakozik a hálózathoz -- ha a Digital Entertainer Elite internethozzáférését engedélyezték, a készülék PC közbeiktatása nélkül képes a YouTube-videókat streamelni, a Flickr-en tárolt fotókat megjeleníteni, internetes rádiókat megszólaltatni, valamint podcastokat, rss-feedeket kezelni.



A Netgear új otthoni hálózati médialejátszója csatlakozók teljes arzenálját kínálja a szórakoztatóközpont számára, a hátulján HDMI-kimenet (melyen keresztül az SD-tartalmak felkonvertálása is támogatott), kompozit, S-Video, SCART valamint komponens kimenet is található, emellett koaxiális és optikai S/PDIF hangkimenetet is elhelyeztek a készüléken a sztereó RCA csatlakozó mellett. A készülékre két USB-kapu is került, egyik az elõlapon, másik a hátlapon található -- ehhez további külsõ adattárolók (pendrive, külsõ merevlemez, integrált flashmemóriás médialejátszó stb.) csatlakoztathatók. 


A Digital Entertainer Elite a fájlformátumok és kodekek terén sem készteti kompromisszumra a vásárlókat. A bõséges kompatibilitási listából érdemes kiemelni az MKV és MP4 videofájl-formátumokat vagy az AAC és FLAC hangformátumokat. A teljes lista megtalálható a termék weboldalán.

A Netgear Digital Entertainer Elite világpiaci forgalmazása tegnap kezdõdött. A készülék ára egyelõre csak dollárban ismert: a tengerentúlon 399 dollárt kérnek a rendszerért cserébe.