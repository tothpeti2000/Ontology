Az Acer kihozta az elsõ Ion-alapú nettopját

Az Acer az elsõ gyártó aki nettopjában NVIDIA Ion alapokra építkezik. Az AspireRevo az átlagos nettop-belsõk által kínáltnál nagyobb teljesítményt leginkább az 1080p HD-videózás terén kamatoztathatja.



Az AspireRevo burkolata nem nagyobb egy átlagos keménykötésû könyvnél, benne elsõként a kategóriában az NVIDIA Ion platformja kapja a fõszerepet. A gépben Intel Atom 230 processzor alkot párt az NVIDIA GeForce 9400-as grafikus lapkával ellátott chipkészlettel, melléjük akár 4 gigabájtnyi rendszermemória is telepíthetõ. A gépben a háttértárra háruló feladatokat 250 gigabájtos, hagyományos merevlemez látja el, melyrõl a részegységekhez jól illõ Windows Vista Home, Premium, vagy Basic operációs rendszerek indulhatnak. 



A GeForce 9400 egy integrált grafikus vezérlõt tartalmazó chipkészlet, ami valójában egyetlen lapkából áll. Ez tartalmazza a kétcsatornás DDR3 memóriavezérlõt, a hangvezérlõt, a gigabites Ethernet-vezérlõt, PCI Express és USB-csatolókat, valamint a legfeljebb 2560x1600 pixeles felbontást támogató grafikus magot, amely 16 egységesített shadert vonultat fel és az NVIDIA állítása szerint ötször-tízszer gyorsabb az Intel hasonló megoldásánál. Az Intel jelenlegi netbookplatformja a 945 northbridge-bõl és az IC7 southbridge-bõl áll, a 9400 a két lapka funkcionalitását egyben nyújtja, ezért kevesebb helyet foglal és a hõtermelése is hasonló, ezért nem igényel erõsebb hûtést.




Az AspireRevo oldalán multiformátumú kártyaolvasó, gigabit sebességû hálózat aljzata, összesen 6 USB-port, valamint HDMI- és VGA-kimenetek találhatók. A gép alkalmas az 1080p felbontású HD-videók lejátszására, továbbá DirectX 10 API-t használó játékok futtatása sem lehetetlen, így a használó akár a Spore, a Call of Duty 4, vagy a Sim City 5 közül is válogathat, ezekkel a nettop az Acer szerint gond nélkül elboldogul. Az Acer árakról és dátumokról most nem beszélt.



Az NVIDIA Ion platform a nettopok mellett a netbookok kategóriájában is hozhat frissességet, ahol több gyártó visszajelzése szerint sok vásárló pár nap után egyszerûen visszaviszi a boltokba ezeket a gépeket, amikor kiderül, hogy a képességeik korlátozottak. Az NVIDIA-nál úgy látják, a GeForce 9400-ra épülõ netbookok esetében kisebb a kockázat, hiszen a fogyasztók akár játszhatnak is rajtuk vagy HD-videókat is nézhetnek, vagyis a funkcionalitást tekintve semmiben sem maradnak el egy "teljes méretû" notebooktól.