Új Atommal frissül az MSI U100 netbookja

Józan léptékkel tartja az idõ múlásával az iramot az MSI új netbookja. A hazánkban is kedvelt gép külseje alig változott, ám belül immár az Intel új processzora dolgozik.



Az MSI sikeres U100 netbookjának ráncfelvarrt változata az U100 Plus a megszokott, bevált külsõt nem cseréli új vonalakra, de a burkolat alatt 1,66 gigahertzes N280-as Intel Atom processzorra vált az eddig szolgáló N270-es változatról. A 10,1 hüvelykes, szélesvásznú, 1024x600 képpontot megjeleníteni képes kijelzõ is maradt a régi, felette 1,3 megapixeles kamera található a kávában.



A gép DDR2-memóriája alapkiszerelés esetében is 2 gigabájt, a merevlemez pedig SATA-csatolófelületes, 2,5 hüvelykes, 160 gigabájtos egység. A 3 cellás akkumulátorral egy kilogrammot nyomó gép 802.11 b/g szabványú vezeték nélküli hálózati csatolót és Bluetooth 2.0+EDR adaptert egyaránt tartalmaz, melyeket vezetékes LAN-aljzat is kiegészít. A Wind U100 Plus 260x180x31,5 milliméteres méretei az elõdhöz képest nem változtak, a burkolat oldalán pedig továbbra is 3 USB-kaput, VGA-kimenetet, valamint multiformátumú kártyaolvasót használhatunk. 


Borhi Tamás, az MSI kiskereskedelmi vezetõjétõl megtudtuk, hazánkba a Wind U100 Plus a jelenleg kapható változat árszintjén május végétõl válik elérhetõvé, ám csak korlátozott darabszámban, mert a gyártó helyette inkább az új Wind U123-ra fókuszál, mely a korábban bejelentett U120 stílusában jelenik meg az U100 Plusszal egyidõben. Az U100-as és U120-as sorozat tagjai lényegében csak külsejükben térnek el egymástól.