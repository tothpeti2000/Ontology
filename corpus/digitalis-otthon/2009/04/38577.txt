Már kapható az Acer 13,3 hüvelykes notesze, a 18,4 hüvelykes nyáron érkezik

Az Acer épp egy héttel ezelõtt jelentette be új noteszgépeit, melyek közül a 13,3 hüvelykes kijelzõvel szerelt változat már kapható, a nagyobb, 18,4 hüvelykes változat pedig júniusban kezdi pályafutását.



Az Acer a 11,6 hüvelykes netbookjának bejelentésével együtt mutatta meg új noteszgépeit is, melyek kisebbike már megvásárolható. A 13,3 hüvelykes, 1366x768 képpontot megjeleníteni képes szélesvásznú, LED-háttérvilágítású kijelzõt tartalmazó Aspire 3935 2 gigahertzes T7350 Core 2 Duo processzorral és 3 gigabájtnyi memóriával várja a számolnivalót. A háttértár alaphelyzetben egy 250 gigabájtos merevlemez, mely nyolcszoros sebességre képes DVD-íróval is kiegészül. Az Aspire 3935 érdekessége, hogy ez az Acer elsõ olyan noteszgép-szériája, mely 13,3 hüvelykes képátlójú kijelzõt tartalmaz -- a konkurensek többnyire már rég bevezették ezt a méretkategóriát.




Az Aspire 3935-ben a megjelenítésért Intel 4500MHD grafikus alrendszer felel, a kapcsolatokért pedig 802.11 b/g/n vezeték nélküli hálózati csatoló. A gépház oldalán 3 USB 2.0 kaput, multiformátumú kártyaolvasót, valamint VGA-kimenetet vehetünk használatba. A biztonságért ujjlenyomat-azonosító felel, a kapcsolattartást pedig webkamera is megkönnyíti. A négycellás akkumulátorral ellátott Aspire 3935 ajánlott végfelhasználói ára bruttó 300 ezer forinttól indul hazánkban.



A gyártó nagyobb kijelzõvel szerelt notesze az Aspire 8935G 18,4 hüvelykes, 16:9 képarányú, 1920x1080 képpont megjelenítésére alkalmas kijelzõje is LED-háttérvilágítású, melyet ATI Mobility Radeon HD 4670 videochip hajt meg. A gépben az Intel Core 2 Duo processzorai foglalhatják el a központi helyet az 500 gigabájtos merevlemez társaságában. A Wi-Fi adapterrel, ujjlenyomat-azonosítóval ellátott nagyméretû noteszgép áramellátásáért nyolccellás akkumulátor felel. Az Aspire 8935G ára egyelõre ismeretlen, a boltok polcain elõször júniusban találkozhatunk vele.