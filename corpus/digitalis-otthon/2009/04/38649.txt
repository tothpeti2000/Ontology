Nincs meglepetés a legjobb fényképezõgépek listáján

Budapest adott otthont még április elején a TIPA (Technical Image Press Association) rendezvényének, ahol 25 fotósmagazin szerkesztõje voksolt az utóbbi 12 hónap legjobb termékeire. Az értékelés lezárult, a TIPA-díjas termékek között nem találunk nagy meglepetést.



A tükörreflexes gépek között elsöprõ fölénnyel a Nikon szerepelt, mellé az Olympus és a Canon szegõdött. A díjat sorban a belépõszinttõl a profikategóriáig a 12 megapixeles Olympus E-620, a HD-videofelvételt kínáló Nikon D90, a 21,1 megapixeles, ISO 25600-as érzékenységre is beállítható Canon EOS 5D MarkII, illetve a csúcskategóriás, 24,4 megapixeles Full Frame érzékelõs Nikon D3x kapott.


 A komoly, kézi beállításokat is kínáló kompaktok közül a Canon PowerShot G10 vihette el a pálmát, a legjelentõsebb konstrukciós innovációt pedig a Panasonic DMC-G-sorozatben lehetett a voksolók szerint leginkább tetten érni. A Fujifilm F200EXR gépe mellett még az abban alkalmazott új típusú képérzékelõ szenzor is a díjazottak között szerepel, természetesen mindkettõ az alacsony zajszint, valamint a széles dinamikatartomány miatt.

Panasonic DMC-G1

A perifériára szorult kategóriák is szerepeltek a terítéken, preztízs-kategóriában kevés ellenféllel szemben aratott gyõzelmet a Leica M8.2, az elemekkel szemben ellenálló gépek közül pedig az Olympus Tough 8000-et tartott legjobbnak a zsûri. Az ultrazoom kategóriában a díjat a 20-szoros zoomoptikával ellátott, erõs panorámakép-készítési képességekkel ellátott Sony DSC-HX1 kapta.