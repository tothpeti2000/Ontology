Az MSI bemutatta eddigi legkisebb noteszét játékosok számára

Az MSI bemutatta GX403 noteszgépét, mely a gyártó eddigi legkisebb, kifejezetten játékosoknak szánt modellje. A notesz 14 hüvelykes kijelzõvel, NVIDIA GeForce GT 130M videochippel, valamint Core 2 Duo processzorral csábítja a felhasználókat.



Az MSI ma bejelentette legújabb, egyben legkisebb kijelzõvel szerelt olyan noteszgépét, mely játékok futtatására szakosodott. A GX403 14 hüvelykes kijelzõt tart az 1,3 megapixeles webkamerával ellátott kávájában, a kijelzõ 1280x800 pixelét egy 256 megabájt DDR3 tárral gazdálkodó NVIDIA GeForce 130M grafikus chip tartja mozgásban. A notesz akár 500 gigabájtos merevlemezzel is megvásárolható.


Az MSI GX403 processzorai az Intel Core 2 Duo családból kerülhetnek ki, amelyeket egyetlen gombnyomással névleges órajelnél gyorsabban is járathat a felhasználó. A gépbe maximálisan 4 gigabájt rendszermemória telepíthetõ, optikai meghajtóként pedig egy Blu-ray lejátszó is választható. A GX403 rendelkezik HDMI-porttal, a beépített gigabites sebességû vezetékes hálózati csatolót kiegészítõ 802.11 b/g vezeték nélküli hálózati adapterrel, valamint Bluetooth 2.0 +EDR rádióval is.



A 2,2 kilogrammos, 330x240x37 milliméteres, öt üzemmódot (játék, mozi,prezentáció, irodai és akkukímélõ) átfogó energiagazdálkodási rendszerrel rendelkezõ noteszgép hatcellás akkumulátorból nyeri a mûködéshez szükséges energiát. A gép oldalán két USB-kaput, ExpressCard kártyarést, eSATA-portot is felfedezhetünk, melyeket négyféle formátummal (SD, MMC, Memory Stick-változatok) szót értõ flash-kártyarés egészít ki. A gép árával, valamint a forgamazás megkezdésének dátumával kapcsolatban a gyártó nem közölt részleteket.