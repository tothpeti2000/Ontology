Megérkezett a Samsung elsõ androidos mobilja

A Samsung ma hivatalosan is bejelentette elsõ Android operációs rendszerrel ellátott mobiltelefonját, az I7500-at. A Samsung a három legjelentõsebb mobilgyártó közül elsõként adott ki ilyen készüléket.



Az I7500 csúcskategóriás telefon, benne 3,2 hüvelykes AMOLED-kijelzõ található, mely 320x480 képpont megjelenítésére alkalmas. A telefon HSUPA/HSDPA-adaptere az internetre 7,2 Mbps sebességgel képes csatlakozni (5,76 Mb/s letöltési sebesség mellett), de Wi-Fi vezérlõ is helyet kapott benne.


Az I7500 tulajdonosa böngészõt, Google féle keresõt, térképalkalmazást, Gmail email klienst, YouTube videomegosztót elérõ alkalmazást, naptárat, valamint Google Talk azonnali üzenetküldõt kap a készülékben (melyeket az Android Market kínálatából tovább bõvíthet), ezeken felül képeket is készíthet, erre 5 megapixeles, autofókuszos fényképezõmodult használhat. A telefon MPEG4, H.263, H.264, WMV videoállományokat, valamint MP3, AAC, AAC+, e-AAC+, WMA zenefájlokat képes lejátszani.



Az I7500-ban 8 gigabájt beépített memória van, melyet microSD-kártyákkal lehet tovább bõvíteni. A fülhallgató, vagy a headset hagyományos, 3,5 milliméteres aljzatba csatlakozik. A 115x56x11,9 milliméteres, 1500 mAh kapacitású akkumulátorral rendelkezõ készülék még Bluetooth 2.0 rádiót is tartalmaz, a számítógépes kapcsolat pedig USB 2.0 sebességgel, miniUSB-kábellel valósítható meg. A Samsung I7500 júniusban juthat el a szolgáltatókhoz, árát a cég nem közölte.