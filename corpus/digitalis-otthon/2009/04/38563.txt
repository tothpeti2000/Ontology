Egyre többet várunk a mobiltelefonoktól, de az extra funkciók használata még nem általános

A mobiltelefonok képességei ma már az alapmodelleknél sem csupán a telefonálásra terjednek ki, a készülékek egyre több funkciót egyesítenek magukban, a vásárlók jelentõs része pedig a jelek szerint igénylik is ezeket a funkciókat, bár nagy részük valójában alig használja õket -- legalábbis ez derül ki az ABI Research frissen közzétett kimutatásából.



A cég 1015 különbözõ korú és társadalmi státuszú amerikait kérdezett meg arról, milyen funkciókat tartanak fontosnak a különbözõ árkategóriába tartozó mobiltelefonoknál, saját telefonjuk ezek közül mivel rendelkezik, illetve mely képességeit használják ki ténylegesen a készüléknek. A felmérésbõl kiderült, hogy a megkérdezettek túlnyomó többsége gyakorlatilag alig használja ki telefonja tudását: a válaszadók 80 százaléka a telefonjába épített funkciók mindössze 20 százalékát használja rendszeresen.

A kutatás egyik legmeglepõbb eredménye éppen az új technológiákra kevéssé nyitott középkorúak és idõsebb tulajdonosok körében született: a 40-59 éves korosztály több mint ötven százaléka már a legolcsóbb, 50 dolláros ársávban kapható telefontól is elvárja az érintõkijelzõt. Az ABI Research szakemberei szerint ennek alighanem az lehet az oka, hogy ez a réteg még emlékszik az érintõkijelzõs PDA-kra, több középkorú felhasználó a fiatalabb éveiben rendelkezett ilyen eszközzel, ezért magától értetõdõnek érzik, hogy egy akár évtizedekkel késõbb kapható kommunikációs eszköz rendelkezzen ilyen képességgel.


A mobiltelefonok legnépszerûbb extra funkciói közt a válaszadók több mint fele említette a fényképezõgépet, a videorögzítési képességet, a zenelejátszást, az internetelérést, az e-mail küldést-fogadást és az azonnali üzenetküldési lehetõséget. Nem túl meglepõ módon leginkább a fiatalabb, 18-25 éves korosztály használja elõszeretettel ilyen célokra is mobiltelefonját. A válaszadók nagy többsége egyetértett abban, hogy egy mai modern mobiltelefonnál már alap kell legyen a zenelejátszási képesség, az internetelérés és az e-mail hozzáférés, függetlenül attól, mennyibe kerül a készülék.

A felmérésbõl az is kiderül, hogy a felhasználókat a legkevésbé sem érdekli a mobiltelefonok TV-kimenete, emellett nincs igény a sztereó hangszórókra, valamint meglepõ módon a navigációra sem. Utóbbi kapcsán a szakemberek úgy látják, hogy a PNA-k mellett a mobiltelefonok navigációs funkciója ma még nem jelent valós alternatívát, nem beszélve arról, hogy a mobiltelefonos navigálás többnyire olyan, plusz (adatforgalmi) költségeket is felvet, melyek egy navigációs eszköznél nem jelentkeznek.