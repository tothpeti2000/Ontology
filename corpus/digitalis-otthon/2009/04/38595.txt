A Sanyo új projektora nagyon közelrõl ad nagyon nagy képet

A Sanyo új projektortechnológiáját demózta Japánban. Az új vetítõ teljes HD-felbontásban tárja a szemlélõ elé a tartalmat, természetesen az 1920x1080 képponthoz illõ 16:9-es képarányban. A projektornak azonban két jellemzõje is túlmutat a felbontásán, ezek egyike a fényerõ, másik pedig az igen kis vetítési távolság.




A ma megvásárolható projektorok átlagosan 2-3000 lumenes fényerõt "tudnak", a Sanyo újdonsága azonban az átlag több mint duplájára, 7000 lumenre képes. A prototípus lézeres fényforrással és hárompaneles DLP-rendszerrel állítja elõ a képet. A felhasznált képfeldolgozó áramkörnek köszönhetõen a megjelenített kép vagy film színtelítettsége még az LCD-tévéknél is jobb -- állítja a gyártó. A projektor rövid vetítési távolsága számokba öntve is lélegzetelállító, 60 centiméteres faltávolság esetén már 100 hüvelykes kép tárulhat elénk. A 150 hüvelykes képátlóhoz sem kell sokal messzebb tenni a vászontól a vetítõt, ehhez a hatalmas képhez is csak egy méternyire kell attól elhelyezni.


 Tekintettel arra, hogy a Sanyo projektora messze van még a végleges piacérett változattól, árakról a gyártó még nem beszélt. Jelen formájában aligha lenne rá kereslet, ugyanis a prototípus 51x63x240 centiméter méretû, dimenziói alapján inkább bútor mint szórakoztató berendezés. A Sanyo mindazonáltal eltökélt a méretek csökkentésében -- a vállalat leginkább mozikban, nagy konferenciatermekben képzeli el a készüléket.