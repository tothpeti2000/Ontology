Már a forgalmazóknál a Samsung VIA Nano processzoros NC20 noteszgépe

Napokon belül indulhat a VIA Nano processzorával szerelt Samsung NC20 ultrahordozható noteszgép piaci pályafutása, mely 12 hüvelykes kijelzõvel próbálhat netbookos sebességfokozaton vásárlókat csábítani.



A Samsung NC20 ultrahordozható noteszgépet 12 hüvelykes kijelzõje miatt szoríthatja a netbookos cipõ, bár a belsõ értékei ebbe a kategóriába sorolnák. A notesz lelke a VIA 1,3 gigahertzes órajelen üzemelõ VIA U2250 Nano processzora, mely leginkább az Intel Atom lapkájának alternatívája. Teljesítménye is azéhoz hasonló, bár eltérõ felépítésük miatt billeghet ide-oda a mérleg nyelve a sebesség mérésekor.

A VIA Nano processzor mellett 1 gigabájt DDR2 memóriát, chipkészletbe integrált VIA Chrome9 HC3 grafikus vezérlõt, valamint 160 gigabájtos merevlemezt találunk a burkolat alayy, amiket a hatcellás akkumulátor a gyár mérései szerint négy órán keresztül táplálhat. A gép az ultrahordozható noteszgépek szélesvásznú, 12 hüvelykes, 1280x800 képpontos kijelzõjét kapta, mely igen keskeny kávában talált otthonra. Az NC20 1,3 megapixeles webkamerával könnyíti meg a webes kapcsolattartást, rendelkezik három USB-kapuval, valamint multiformátumú kártyaolvasóval is.



A Samsung noteszének oldalán még egy VGA-kimenetet, egy LAN-aljzatot is fellelhetünk, utóbbit 802.11 b/g vezeték nélküli hálózati adapter is kiegészíti. A géphez helyi eszközöket kábelmentesen Bluetooth 2.0 +EDR rádió segítségével is kapcsolhatunk. Az elsõ VIA Nano processzoros notesz Windows XP Professional operációs rendszerrel 550 dolláros áron  vásárolható meg, elõször a tengerentúlon.