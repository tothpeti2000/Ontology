Ellenáll a rázkódásnak a Samsung új mobil merevlemeze

A Samsung új noteszgépekbe szánt merevlemez-sorozata az eddigi modelleknél ellenállóbb a rázkódással és ütõdéssel szemben, ráadásul még gyorsabb is a termékkategória átlagánál. 



A Samsung bejelentette SpinPoint M7 2,5 hüvelykes merevlemezeit, melyek a méretosztály elsõ rázkódástûrõnek kikiáltott sorozatát alkotják. A modellek 250 és 500 gigabájt közötti tárterületet kínálnak, SATA II csatolófelülettel ellátott, 2,5 hüvelykes meghajtókat fogadó noteszekbe, illetve külsõ merevlemezházakba építhetõk. A két lemeztányért 5400-as fordulaton pörgetõ SpinPoint M7 üzemi körülmények közepette 400 G-s gyorsulást (lassulást) képes károsodás nélkül elviselni, abban az esetben, ha a behatás nem tart 2 milliszekundumnál hosszabb ideig. A gyártó korábbi, SpinPoint M6 sorozatának rázkódással szembeni ellenállósága jóval kisebb, meghibásodás nélkül mindössze 325 G tolható le a tagjainak torkán.




 Az átlag 2,5 hüvelykes merevlemezeknél 16 százalékkal gyorsabb SpinPoint M7 meghajtók 8 megabájtnyi gyorsítótárral rendelkeznek, a gyártó ellátta ezeket a NoiseGuard és SilentSeek technológiákkal is. A Samsung árakkal nem szolgált a bejelentés során, azonban elmondta, hogy a szállítmányokat még eben a hónapban elindítja, így a boltokban a meghajtók már május elsõ napjaiban is megjelenhetnek.