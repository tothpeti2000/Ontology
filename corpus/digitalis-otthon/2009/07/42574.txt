Nokia N86 8MP: Pajtás 3G

Nem csak a felbontás számít
A Nokia az N86 8MP bejelentésekor azt hangsúlyozta, hogy egy mobil esetében sem egyedül a felbontás számít, a fotómodul egyéb jellemzõi is beleszólnak a képminõségbe. Persze ez nem olyan gondolat, amire azt mondjuk, hogy nahát, tényleg, sokkal inkább sóhajthatunk fel, hogy végre valahára, több évvel ezelõtt is kimondhatta volna már valaki egy korábbi termék bemutatásakor. Már az elején megjegyezzük, hogy az N86 8MP kiváló képeket készít, persze csak mobilokhoz képest, de a tesztalanyunk a zoom hiányától eltekintve akár kompaktfényképezõkkel is képes felvenni a versenyt.
A Nokia N86 8MP külsõre egyszerre öltönyös és merészen fityiszt mutató, a burkolat elõlapján eloxált fémkeretbe zárt, a kijelzõt védõ karcálló üveg veszi fel a küzdelmet a közös zsebbe csúsztatott kulccsomók ellen. A szétcsúsztatás után, banánzöld betétekkel fiatalossá tett, régimódi formájú nyomógombok kényeztetik ujjainkat, melyeket a megfelelõ forma és kidomborodás miatt öröm használni. Pont az ellentéte a stílust a használhatóság elé helyezõ vonalaknak, vagy a nem szétválasztott, határolásoktól mentes gombegyütteseknek, melyek a szemnek jobban fekszenek mint a kéznek. A hátoldal kamerájának takarólemezkéjét banánzöld betét köti stílusban az elõlaphoz, az egység bárhonnan nézve teljes. A hátoldal egy kitámasztókarnak is otthont ad, mely lehetõvé teszi, hogy a kijelzõt akkor is megfelelõ szögbõl lássuk, ha székben ülve nézünk a fektetett helyzetû, asztalra tett telefonra.
 
Gyorsan ismertetünk pár telefonos jellemzõt, hogy aztán a valódi különlegességre, a mechanikus zárszerkezettel ellátott fényképezõrészre összpontosíthassunk. Az N86 8MP olyan csúszkamobil, mely nem csak felfele, hanem az ellenkezõ irányba is elcsúsztatható, normál esetben a hagyományos gombok válnak láthatóvá, a 2,6 hüvelykes, 240x320 képpontos AMOLED kijelzõt tartalmazó felsõ részt a másik irányba tolva azonban a médialejátszáskor használatos billentyûk bukkannak fel. A készülék 8 gigabájt belsõ tárral rendelkezik, melyet microSD-kártyákkal tovább, akár 24 gigabájtig is bõvíthetünk. A zenekedvelõk 3,5 milliméteres jack-aljzatba illeszthetik szeretett fülesüket, emellett a gyári headset is ide csatlakozik.
 
A Symbian S60 v9.3 operációs rendszer harmadik kiadását Feature Pack 2 kiegészítéssel futtató N86 8MP GPS-vevõvel és HSDPA-csatolóval is rendelkezik, elõbbi a fotókhoz is szolgáltathatja azok földrajzi helyzetét, utóbbival pedig 3,6 Mb/s sebességgel internetezhetünk a lefedett területeken. A HSDPA-csatolót vezeték nélküli hálózati adapter is kiválthatja, mely hotspotok használatakor 802.11 b/g szabványok szerint üzemelhet. A csatlakoztathatóság helyi viszonylatban Bluetooth 2.0  EDR rádióval és a készülékbe illeszthetõ microUSB-kábellel valósítható meg. További jellemzõk a külön megvásárolható kábellel használható TV-kimenet, az UPNP-szabvány ismerete, az FM-rádió, valamint a hangszínszabályzóval rendelkezõ zenelejátszó alkalmazás, mely a gyári headsettel is igen szépen szól.
      
Zár? Fizikailag létezik
A mobil igazi különlegessége a nagyon fejlett fényképezõ. A modul 8 megapixeles CMOS-képérzékelõvel készíti a 3264x2448 pixeles, 1-1,5 megabájtos képeket, az F2,4 fényerejû Carl Zeiss Tessar optikai blokkban pedig egy mechanikus zár is megtalálható, mely a képminõségre és a képkészítési kényelemre egyaránt jótékony hatással van. A fotózás közben már az elsõ kép elkészülte során kiderült, hogy a külön kivezetett exponálógomb megnyomása után a képkészítés szinte azonnali, nyoma sincs a mobiloknál megszokott késésnek.
 
A telefonba épített autofókuszos fotómodullal zoomolni természetesen nem lehet, talán ez a legjelentõsebb különbség a kompaktgépekhez, ha a fotózás oldaláról vizsgálódunk. A telefon a zoom hiányát azonban 28 milliméteres széleslátószöggel kompenzálja, ezt a belépõszintû fényképezõgépek döntõ hányada nem kínálja. Az alacsony árú fényképezõk közül ma is sok indítja a közelítést 35-39 milliméterrõl, ez bizony szûköske lehet már egy kisebb szobában is.

A mobil 1/1000 másodperces záridõre is képes, a blendét a fényviszonyoktól függõen automatika állítja F2,4-rõl F3,2-re, vagy F4,8-ra, ennek értékérõl magunk nem dönthetünk, igaz, ezt egy telefontól elvárni már tényleg túlzás lenne. Az N86 a sötétebb helyeken kettõs LED-vakuval világítja meg a témát, meglehetõsen jó hatásfokkal.

Kompaktgép, vagy telefon?
A mobillal készült fotók szemügyre vételekor elsõként a lencse minimális színhibája tûnhet fel, a képeken, még a szélek kontrasztos területein is alig-alig fedezhetõ csak fel elszínezõdés, az optika pontosan a helyükre szórja a színeket. A teszt során egy némiképp alacsonyabb, 7,1 megapixel felbontású kompaktgéppel is fényképeztünk, a Kodak Z710 a kromatikus aberráció tekintetében gyengébben muzsikált, ezért természetesen a széles zoomtartomány a felelõs. A Nokiánál a jó minõségû lencsét elég egy gyújtótávolságra optimalizálni, épp mint a Ricoh GR Digital sorozatánál, melynek tagjai a megalkuvásmentes optikai jellemzõk érdekében a Nokiához hasonlóan fix, 28 milliméteres látószöget kínálnak.
Ezeknél a gépeknél sincs (vagy csak keresve található minimális) színhiba, persze mondanunk sem kell, hogy ezek a fényképezõgépek azért jócskán túlmutatnak a telefon fényképezõrészénél. Az N86 8MP remek makrót is kínál, közeli felvételeket akár 6-7 centiméterrõl is készíthetünk, jó példa erre a lent látható méhecskés, virágos próbafotó is. Az alul látható összehasonlítás 1:1 nagyításban mutatja a Kodak és a Nokia által készített 7,1, illetve 8 megapixeles fotók parányi részletét, itt láthatóvá válnak a különbségek, de a képet egészben nézve ezek rejtve maradnak.

Vállalhatatlan a magyar nyelvû menü
A mobillal elérhetõ lehetõségek nem szûkösek a fotózást illetõen, azonban jobban járunk, ha  angolra állítjuk a telefon nyelvét, a menü magyar fordítása ugyanis csapnivalóan sikerült. A hosszabb menüpontok elnevezéseit rövidíteni kellett, hogy elférjenek, a végeredmény pedig gyakran  érthetetlen és értelmetlen. Nem értjük, hogy a "Bejelentk. az Online megoszt.-ba" helyett miért nem lehetett egyszerûen megosztást, vagy online megosztást választani. Ugyanígy a "Nyomt.-ra v. kioszkba" helyett is elég lehetett volna a "nyomtatás", vagy a "nyomtatóra", ha már a kioszk is az. Emésszük kicsit a legdurvábbat: "Szituáció mód beáll. v.áll". A "szituáció mód beállításának visszaállítása" rövidítésének talán még a "reset" is jobb lett volna. Szívesen látnánk a szerkesztõségben vendégül egy ásványvízre a fordítót, csak arra lennénk kíváncsiak, hogy hogy néz ki, meg mit eszik, ilyesmi. Az vsznt tuti, h. npnta több 1000 SMS-t ír.
      
      
Szerkesztési lehetõségek
Az N86-tal készített képek a telefonon alapszinten szerkeszthetõk is, a beépített editorban szép számmal találhatók effektek, de forgathatjuk és át is méretezhetjük a fotókat, emellett a vörös szemeken szoftveresen is forgácsolhat az alkalmazás. A fényképezés témaautomatikára épül, ennek motívumprogramjai között található a programmód is, "egyéni" névvel jelölve, melyet kiválasztva a vakuüzemmódokat, a fehéregyensúlyt, az expozíciókorrekciót, a szoftveres élességállítást és kontrasztot is állíthatjuk. Nagyon jól sikerült és nagyon kezes a fényképezõgép panoráma üzemmódja, ahol egy alsó sávban láthatjuk az összefûzendõ képeket. Itt a kezdõkép után a kijelzõn megjelenõ információk alapján mindössze a következõ keretre kell állítani a képmezõt, a mobil automatikusan exponálja a végleges képet alkotó képkockákat, amiket zárásképp önmaga fûz össze egyetlen széles képpé.
      
Képminõség
A fotókon jól látszik, hogy a szenzor fizikailag igen kicsi, 1:1 nagyításban a Kodak Z710 által készített képeknél erõsebb a vonalak szõrösödése, pedig a Z710 sem a nagy fizikai méretekkel rendelkezõ, zajszegény szenzoráról híres. A mobillal készült fotók fényes területeinek pixelei hamarabb csordítják át az elektromos töltést azoknak a pixeleknek, melyeknek sötétebb képrészlet felvétele lett volna a feladata. Egy tükrözõdõ, fényt épp visszaverõ autólámpa-foncsor körül ezért számíthatunk arra, hogy a sárvédõ nem elhanyagolható nagyságú területe is a lámpába olvadva, annak részeként jelenik majd meg a fotókon.
      
      
A Nokia fotómoduljának zajszûrõ áramköre a tikkasztó napsütésben készült fotókon is tetten érhetõ, a gép által választott ISO 100 érzékenység mellett is vízfestékkel festett képekhez hasonlatosan mosódnak el a részletek, igaz, ezt a magas felbontásnak köszönhetõen csak akkor láthatjuk, ha belenagyítottunk a fotókba, a teljes képet a monitorunkon nézve ezt a rajzszerû, festményszerû jelenséget esélytelen felfedezni. A színekkel kapcsolatban igen pozitívak a tapasztalataink, amellett, hogy a fehéregyensúly-automatika az átlagosnál is jóval kevesebbet hibázik, teltek és jól szaturáltak a színek a képeken. Bár fénytelen helyszíneken sem kell feltétlen az értékelhetetlen képektõl tartanunk, elmondhatjuk, hogy a napsütésben fotózva nem különböztethetõ meg az N86 8MP képe egy kompaktgéppel készítettétõl.
Értékelés
Talán a parányi méret az oka, hogy a lencse erõs hordótorzítást mutat, a mobil jobban szereti a képeken kusza formákat az egyenes vonalaknál, melyek kissé görbék, természetesen fõképp a képszéleken. Legyen az egy ajtó tokja, vagy egy autó, mely ha nem középen van a fotón, torzan jelenik meg. Ezzel a hibával azonban együtt lehet élni mértéke nem húzza a szemet, egy idõ után csak azokat fogja zavarni, akik tényleg fényképezõként tekintenek a telefonra.
Az N86 kártyafügetlen ára 100 ezer forint környékén mozog, erre mondhatjuk, hogy drága de ismerve a hasonló kategóriás telefonok árait, ezt most tényleg nem tesszük, megéri a pénzt, fõleg jócskán olcsóbbító hûségakciókban, vagy a szolgáltatók kamatmentes részletfizetéses konstrukcióiban. A Nokia N86 8MP jó fotóskellék, de marad telefon, ám így, telefonként kevés ellenfele akad, sõt maga mögé utasít egy-két olcsóbb kompaktfényképezõt is. Na persze, csak akkor, ha az angol nyelvet választjuk.	     
                  
                  
                  
                   