Bemutatta elsõ netbookját a Sony

A Sony tegnap bemutatta elsõ netbookját, a VAIO W modellt, amelynek forgalmazása Japánban máris elkezdõdött, augusztustól pedig Európában is elérhetõ lesz. A PC hardvere a szokásos, 1,66 GHz-es Intel Atom N280 processzor, 1 gigabájt memória és 160 gigabájtos merevlemez adja az alapokat, érdekes módon SSD-t még felárért sem lehet rendelni. A gépben Wi-FI és Bluetooth adóvevõ és SD/Memory Stick kártyahely is helyet kapott, a kijelzõ felett egy 0,3 megapixeles webkamera néz a felhasználóra, aki két USB-portra csatlakoztathatja a külsõ perifériákat.

Amiben a VAIO W eltér a kategória átlagától, az a kijelzõ. A 10,1 hüvelyk átlójú megjelenítõ LED-háttérvilágítást kapott és a szokásos 1024x600 helyett 1366x768 pixel felbontású. A vállalat emellett kiemelte még az átlagosnál nagyobb tapipadot, amely több netbook esetében használhatatlanul kicsi. A VAIO W alapáron háromcellás akkumulátorral érkezik, amely majdnem 3 órára elegendõ energiát szolgáltat, de felárért hatcellás akku is kérhetõ. Érthetetlen ugyanakkor, hogy a szemrevaló, ugyanakkor a csúcstechnikát is szem elõtt tartó VAIO noteszek tervezõje miért hagyta ki a gépbõl a 3G/HSDPA modemet, amely feláras extraként se választható.

A Sony VAIO W barna, fehér és pink színben lesz kapható, ára Windows XP Home operációs rendszerrel 449 euró lesz. Úgy tudjuk, Magyarországon nem, de  Ausztriában kapható lesz, így nyugati szomszédunknál hozzájuthatnak azok, akik semmiképp se szeretnének a tömegbe olvadó netbookot. A hölgyek a gépek színéhez passzoló hordtáskának és egérnek örülhetnek, ezeket azonban külön kell megvásárolni.	     
                  
                  
                  
                   