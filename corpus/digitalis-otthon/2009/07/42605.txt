Végre boltokban a Garmin nüvifone

Hosszas késlekedés után hétfõn végre az üzletek polcaira kerül az Asustek és a Garmin közös gyereke, a nüvifone G60, amely a navigációs készülékek gyártójának elsõ próbálkozása a mobiltelefonok piacán. Augusztusban követi a második modell, a nüvifone M20, azonban a két termék egyelõre kizárólag Ázsiában lesz kapható, ott is csak Tajvanon, Hongkongban, Thaiföldön, Malajziában és Szingapúron.
A nüvifone-t több mint egy évvel ezelõtt, 2008 tavaszán mutatta be a két cég, amelyek célja hogy a Garmin navigációs kompetenciájára építve hatoljanak be az okostelefonok piacára. Ennek megfelelõen mind a G60, mind pedig az M20 esetében kiemelt szerepet kap a navigáció, amelyrõl a Garmin más készülékekrõl is ismert  szoftvere gondoskodik majd. A telefonok elõre telepített Észak-Amerika, Európa vagy Ázsia térképpel kerülnek forgalomba.

A nüvifone G60 egy Linux-alapú saját szoftverplatformot futtat, az M20-on azonban Windows Mobile 6.1 operációs rendszer található, amelyet megjelenésekor Windows Mobile 6.5-re lehet frissíteni. A G60-on egy WebKit-alapú saját böngészõvel lehet internetezni, az M20-on a windowsos telefonokon már jól bevált Operával böngészhet a felhasználó.
A G60 és az M20 közötti legfontosabb hardveres különbséget a kijelzõ mérete jelenti, elõbbi 3,55 hüvelykes, utóbbi 2,8 hüvelykes érintõképernyõvel rendelkezik. Mindkét telefon képes HSDPA-kapcsolatra, van bennük Bluetooth és Wi-Fi, illetve 3 megapixeles kamera, amely természetesen képes a fotókhoz csatolni készítésük helyét is.
Európába az év második felében érkezhet a nüvifone G60 és M20, áruk egyelõre ismeretlen.	     
                  
                  
                  
                   