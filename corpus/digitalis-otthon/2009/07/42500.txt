Ballmer: nincs szükség a Google Chrome OS-re

Csak egy webet böngészõ Linux a sok közül
"Nagyon sok formában érhetõek el Linux operációs rendszerek, különféle módon csomagolva, különféle módokon indítva  [...] valahogy meglep, hogy az emberek úgy csinálnak, mintha bármi újdonságról volna szó" -- fogalmazott Bill Gates a CNET News lapnak adott interjújában arra a kérdésre, hogy mit gondol a Google operációs rendszerek terén tett törekvéseirõl. Hozzátette, ráadásul ott van már az Android, böngészõvel.
Szerinte az embereknek sokkal több konkrétumot kellene a Google-bõl kicsikarniuk, ennek ellenére minél kevesebbet árul el a vállalat, annál nagyobb az érdeklõdés, adott hangot kritikájának Gates, aki nagyjából egy éve vonult vissza a Microsoft napi szintû irányításából. Véleményének az is táptalajt adhat, hogy a Microsoft kutatási részlege maga is vizsgálja egy böngészõcentrikus operációs rendszer lehetõségeit, amivel szerinte a böngészõ mint elnevezés el is vesztette értelmét, hiszen eredeti funkciójához képest annyira kitágulnak feladatai.
Hasonlóan látja a helyzetet Steve Ballmer elnök-vezérigazgató is, aki a cég New Orleans-ben megrendezett partnerkonferenciáján nyilatkozott a témáról. A vezért szerint a Chrome OS túlságosan a netbookok piacára fókuszál, és nem képes kielégíteni a felhasználók igényeit. Ballmer szerint a felmérések azt mutatják, a felhasználók idejük felét nem a böngészõben töltik, az ebbõl fakadó következtetés pedig az, hogy az operációs rendszernek az online és offline világokat integráltan kell kiszolgálni.
Lehetséges
Mindez igaznak tûnik, Ballmer ugyanakkor elhallgatja, ma már rendelkezésre állnak azok a webes technológiák, melyek lehetõvé teszik az online alkalmazások offline mûködését, akár a böngészõ teljes mellõzésével. Offline mûködés és eltolt szinkronizáció megvalósítható JavaScripttel is, amit a Google Gears meg is valósít.
A böngészõ nélküli futtatást célozza meg a Mozilla ennél sokkal jelentõségteljesebb Prism projektje is, melynek célja, hogy egy eredetileg böngészõre írt alkalmazás böngészõ nélkül, telepített alkalmazásként fusson, mégpedig a Firefox által is használt Gecko motoron -- egy teljes böngészõ sallangjait és lassúságát mellõzve, hiszen többnyire elsõsorban néhány oldalt vagy online alkalmazást szeretnénk használni, nem pedig úgy általában böngészni.

Már rendelkezésre állnak azok a fejlesztõi eszközök és közel platformfüggetlen futtatási környezetek is, mint a JavaFX-szel beoltott Java, az Adobe AIR és a Silverlight, melyek teljes egészében képesek egy kattintással vagy egérmozdulattal függetlenedni a böngészõtõl, akár futás közben, és rezidens alkalmazássá válni. Ezek jelenlegi inkább lehetõségek, semmint általánosan alkalmazott megoldások, a jövõben azonban kétségtelenül egyre erõsödik majd az alkalmazások webes integrációja.
Kevés az információ
A Google Chrome OS technikai részleteirõl gyakorlatilag semmit nem tud a publikum, az elhangzottak alapján azonban lényegében ugyanazt célozza meg, mint a Mozilla Prism, azzal a különbséggel, hogy egyúttal egy minimalista operációs rendszert is biztosít, hogy a webes futtatási környezet "csupasz vason" is települjön és elfusson, anélkül, hogy egy teljes értékû, általános célú operációs rendszert kellene alatta futnia. Ballmer maga is elismerte, hogy semmit nem tudni még a Chrome OS-rõl.
A Microsoft vezére továbbá azzal kapcsolatban is értetlenségének adott hangot, hogy a Google egyszerre kettõ operációs rendszert fejleszt, az okostelefonokra és mobil internet terminálokra szánt Androidot, és a 2010 második felében debütáló Chrome OS-t. Ez azért érdekes észrevétel, mert maga a Microsoft is kettõ, jelentõsen elkülönülõ kódbázissal rendelkezõ kernelt tart karban, hiszen a PC-kre és szerverekre szánt Windows-változatok mellett a beágyazott és mobil eszközökre a Windows CE családot tartja fenn. Ballmer mindenesetre igyekezett beszédében feleslegesnek feltüntetni a Chrome OS-t: "Nincs szükségünk egy új operációs rendszerre. Amit tennünk kell, az a Windows, windowsos alkalmazások, az  IE, és annak továbbfejlesztése, hogyan mûködik együtt a Windowszal" -- fogalmazott.	     
                  
                  
                  
                   