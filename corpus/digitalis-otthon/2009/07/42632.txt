A Panasonic négy új fényképezõt mutatott be

A Panasonic a többi gyártónál látott, nem feltétlenül jó gyakorlathoz hasonlatosan több gépet jelentett be egyszerre. Az újdonságok a kompaktfényképezõ-kategóriát több oldalról támadják, köztük 18-szoros közelítésre alkalmas ultrazoom modellt éppúgy találni, mint rejtett optikás zsebgépet és 25 milliméteres széleslátószöget kínáló hagyományos kompaktot. Utóbbi képességgel két gép is közeleg a polcokra.
A gyártó ultrazoom-sorozatának legújabb képviselõje a Lumix DMC-FZ38, benne 12,1 megapixeles CCD-képérzékelõ tekint a 27 milliméteres széleslátószögrõl 18-szoros közelítésre alkalmas optikán keresztül a külvilágra. A széles zoomtartományban üzemelõ optikák hajlamosak a színhibára, hiszen az optikának értékelhetõ eredményt tág határok között kell kínálnia, e kellemetlen jelenség ellen az FZ-38 két ED-lencsetaggal és három aszférikus lencsetaggal küzd.


A DMC-FZ38 optikai képstabilizátora új fejlesztés, mely a kézremegéssel szemben a jelenleginél nagyobb hatásfokkal képes lépért tartani. A gépben természetesen megtalálható az intelligens, a motívumprogramok közül automatikusan választani képes témamód, emellett az arcfelismerõ autófókusz szintén szériatartozék. A fényképezõ HD-filmfelvételre is alkalmas, 1280x720 képpontos mozik 30 képkockás frissítéssel készíthetõk vele. A 367 grammos, 118x76x89 milliméteres gépben lítiumion-akkumulátor és SD/SDHC-kártyahely van.
A Panasonic DMC-ZX1 olyan 25 milliméteres széleslátószöget kínáló utazózoom-gép, mely nyolcszoros optikai zoomot kínál. A 12,1 megapixeles CCD-szenzor elõtt elhelyezkedõ optika is megkapta a gyártó legújabb, lencsetag mozgatás elvén üzemelõ rázkódásvédelmét, mely a hivatalos közlemény szerint az elõdhöz képest megkétszerezett hatásfokkal csillapítja a tartó kéz remegését. A fényképezõ 1280x720 képpontos filmeket is készít, a Venus Engine 5 képfeldolgozó áramkör mellé pedig ultragyors autófókusz rendszer került. Intelligens témamód és arcfelismerés szintén megtalálható a lítiumion akkumulátoros, SD/SDHC-kártyákat foglalkoztató fényképezõben.

Igen csinosra sikerült a Panasonic DMC-FP8 rejtett optikás kompakt is, melyben szintén 12,1 megapixeles képérzékelõ foglal helyet a 28 milliméterrõl 4,6-szeres zommot kínáló optika elõtt. A 131 grammos, fémházas FP8 a többi géphez hasonló filmfelvételi üzemmódot kínál. Az intelligens témaautomatikával felvértezett fényképezõ az elkészült filmeket és képeket SD/SDHC-kártyákra menti.

A negyedik friss modell a képérzékelõ, a rázkódásvédelem, valamint a filmfelvételi képességek terén osztozik a fenti három fényképezõvel, a DMC-FX65 optikája viszont 25-125 milliméteres gyújtótávolság-tartományban képes az ötszörös optikai zoomra. A fényképezõ arcfelismerõ autofókusszal és intelligens témaválasztóval is rendelkezik, sorozatfelvételi üzemmódban 12,1 megapixeles felbontás mellett 2,3 kép is készülhet másodpercenként. A bejelentés során árakról nem esett szó, a gépek szeptemberben válnak elérhetõvé, idén nyáron velük még nem mehetünk nyaralni.	     
                  
                  
                  
                   