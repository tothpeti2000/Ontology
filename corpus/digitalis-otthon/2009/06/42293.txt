A felhasználó lelkébe lát a Mio új navigációs szoftvere, a Spirit

Új a nap alatt
Az iGóhoz szokott szemeknek elsõre kissé idegen a Mio Spirit, de valójában kellemes, és laikusok számára némi gyakorlás után érthetõ és egyszerûen kezelhetõ. Banga Zsuzsanna, a Mio Magyarország marketing-igazgatója a budapesti sajtóbemutatón elmondta, a Mio megbízásából készült kutatások szerint az emberek a navigációval nem csak A pontból B pontba szeretnének eljutni, hanem legtöbbször a célállomás körül szeretnék felfedezni a környéket is, de sokszor nem is tudják, hogy pontosan hová szeretnének menni (a városon belül), vagy mit szeretnének csinálni. 
Éppen ezért a Spirit igyekszik egy letisztultabb, teljesen a fogyasztói igények alapján létrehozott program lenni. A normál útvonaltervezés mellett a csomagban integrálva található egy "felfedezés" funkció is, ami segít az adott helyen megtalálni a helyeket az idõtöltéshez, továbbá Rich POI alapú útikönyv, asztali PC-hez készült útvonaltervezõ-alkalmazás, kihangosító, illetve integrált Google Maps támogatás és Google-keresõ is segíti a felhasználót. Természetesen a készülékek használhatóak telefon-kihangosítóként is.



A Mio Spirit egyelõre csak három készüléken lesz elérhetõ, ezek a most bemutatott S505, S555 és az S760 modellek. Az elõbbi kettõ 4,7 hüvelykes kijelzõvel szerelt modell információink szerint 65 illetve 80 ezer, míg a 7 hüvelykes kijelzõs ipari változat 90 ezer forintba kerül majd. 
 Feledtetni a tavalyi hibákat
A korábbi Mio Moov termékek egyelõre még kínálatban maradnak, kapnak térkép- és szoftverfrissítést is. Sõt, két új modell is megjelent, de a tervek szerint a Moov szép lassan eltûnik a süllyesztõben, feledtetve a Mio tavalyi kudarcos próbálkozását a megújulásra. 
A Nav N Go-val való szakítást követõen a Mio által megvásárolt Navman fejlesztette a szoftvert, ami messze nem aratott osztatlan sikert a felhasználók, sem a szakma elõtt, de tanulva a hibákból, a Spiritet az alapoktól újrakezdve fejlesztették ki. Tudomásunk szerint Mio Spiritbõl három különbözõ változat került gyártásba, amelyek ránézésre egyformák, de Nyugat-Európa, Kelet-Európa és Ázsia három külön fejlesztõ párhuzamos munkájának gyümölcsét kapja a készülékeken. Magyarországon egy horvátországi cég munkája jelenik majd meg, a Mio tulajdonában lévõ Navman pedig a nyugat-európai változatot készítette. 
Csak amit kér a nép, azt add meg neki, de azt nagyon!
Funkciók tekintetében természetesen azonos a kínálat. Az érdekességek közül figyelemt érdemel&nbsp; például a Navpix fotónavigáció, amil egy geocímkével ellátott fotóból kiolvasva az adatokat, elvezeti az utazót a fénykép készítésének helyére. Ez nem feltétlenül a városi környezetben lehet hasznos, hanem elrejtett, nem jegyzett helyek, természeti látványosságok esetén jöhet jól. 
Emellett teljes támogatása van a Google Mapsnek, tehát az ott tervezett útvonalak feltölthetõek a készülékre, illetve a Google Maps információs címkéit is át lehet tenni a Spiritbe fotóval, leírással, információval. A menüben szerepel a Google keresés menüpont is, ami mûködõ internetkapcsolat esetén (telefonkészüléket modemként használva, vagy GSM-képes PNA készülékben) egy teljes értékû keresõfunkcióval látja el a digitális asszisztenst. 

 
A Mio a cím- és POI-keresés rendszerét is módosította, a legnagyobb újítás a kulcsszavas keresés. Itt nem kell elõre kiválasztani, hogy éttermet, benzinkutat vagy hotelt keresünk, egy keresõszó beírása után az összes kategória találatait egyben látjuk abc-sorrendben vagy távolság szerint rendezve. 
iPhone-utánérzet
A térkép és a menü is egyszerûbb, mint a legtöbb navigációs szoftver esetén. A térkép felett egy külön rétegen jelenik meg a menü, amit ki-be lehet csúsztatni bármikor. Utazás közben itt lehet az útvonalat definiálni, az itinert vagy az egyéb információkat áttekinteni vagy éppen a navigációval kapcsolatos beállításokat finomhangolni. 
A térképnézet egyébként a jól csengõ TruMap nevet kapta, amivel arra is szeretett volna a cég utalni, hogy a térkép rétegen szerintük nincs helye semmi többnek, mint amit egy papírtérkép is nyújtana. Ugyan a TeleAtlastól megkapják a teljes adatbázisokat, de mégsem illesztették be például az autópályák esetében az irányítótáblákat, mint ahogy tette a Nav N Go saját szoftverében. A Mio ezt az egyszerûbb sávasszisztens funkcióval oldotta meg, ami nem mutatja meg ugyan, hogy melyik sáv hová vezet, de azt igen, hogy melyikben kell haladni az úticél felé, márpedig ez a lényeg. 
Kipróbáljuk!
Manapság már alapkövetelmény a TMC-támogatás, ami ugyan a készüléknek nem okoz problémát, de a Mio-nak Magyarországon egyelõre nincs érvényes szerzõdése a szolgáltatóval, így itt egy ideig ezt nélkülözni kell majd a vásárlóknak. Ezzel, és a fent említett összes többi funkcióval kapcsolatban további részleteket a HWSW olvasók a jövõ héten megjelenõ részletes tesztben olvashatnak majd. 