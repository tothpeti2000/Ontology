Idõben, bár kisebb fennakadásokkal érkezett meg az iPhone OS 3.0

Az új Apple OS-t március közepén mutatták be elõször a nagyközönség számára -- ezen a bemutatón derült ki többek között, hogy a 3.0-s rendszerszoftver két komoly hiányosságot is pótol majd. Ezek egyike az MMS-küldési lehetõség, a másik a kivágás, másolás, beillesztés szövegszerkesztõ-parancsok megjelenése.		Az új operációs rendszerben új böngészõ is van, a Safari gyorsabb mint korábban, támogatja a HTML 5 szabványt és a HTTP-n keresztüli audio- és videostreaminget is.
Az új rendszerszoftverrel érkezett a Spotlight, a Mac OS X operációs rendszereknél megtalálható keresõ iPhone okostelefonokra fejlesztett változata, mely az összes beépített alkalmazásban (e-mail kliens, naptár, jegyzetek és iPod zenelejátszó) keres az adott szövegrészletre. A Spotlight így egyebek mellett végre lehetõséget ad majd a tulajdonosoknak arra, hogy az e-mailjeik közt keressenek, ugyanakkor a Mac OS X-változathoz hasonlóan alkalmazásokat is el lehet majd indítani a keresési találatok listájából.



A fentieken túl újdonság az Apple saját szerverparkjával megtámogatott push e-mail küldési lehetõség, a szövegbevitel pedig az új szoftvernél már nemcsak portré, hanem tájkép üzemmódban is mûködik, így nem csak a böngészõnél vált a telefon tájolást a beépített szenzortól kapott adatok alapján. Az új funkciók mellett hibajavítások is kerültek az új operációs rendszerbe: az Apple 46 biztonsági rést foltozott be, ezek fele a Safari böngészõt vagy annak renderelõmotorját, a Webkitet érinti.
Az iPhone-tulajdonosok ezúttal is az eddig megszokott módon, az iTunes alkalmazáson keresztül frissíthetik telefonjukat, a frissítés az iPhone 3G-tulajoknak ingyenes, az iPod Touch frissítése azonban 9,95 dollárba kerül. Az internetes fórumokon és blogokon, mikroblogokon leírt tapasztalatok szerint -- melyet a HWSW is meg tud erõsíteni -- a frissítés letöltése a legtöbb esetben rendben lezajlott, a frissítés utáni aktiválási folyamat azonban többeknél értelmezhetetlen hibaüzenetekkel elakadt, emellett órákig elérhetetlen volt az App Store alkalmazás-piactér is. Az aktiválás kötelezõ, enélkül a telefonnal csak vészhelyzeti hívás kezdeményezhetõ.