Új üzleti netbook a HP-tól

Az 1,1 kilogrammos gépben egy 10,1 hüvelykes, LED-háttérvilágításos kijelzõ kapott helyet, amelynek felbontása 1366x768 pixel is lehet. Az 1,66 GHz-es Atom N280 processzor mellé 1 vagy 2 gigabájt memória kérhetõ, a háttértár legfeljebb 320 gigabájtos, percenként 7200-at pörgõ merevlemez, illetve 80 vagy 120 gigabájtos SSD lehet. A 802.11a/b/g/n szabványokkal kompatibilis Wi-Fi és a Bluetooth 2.0 az alapfelszereltség része, felárért pedig HSPA-modem is rendelhetõ. A Mini 5101-et négy- vagy hatcellás akkumulátorral lehet rendelni, utóbbival akár 8 órás üzemidõt is el lehet érni -- állítja a HP.
Ami a Mini 5101-et megkülönbözteti a netbookok szürke tömegétõl, az egyértelmûen a kidolgozás és a HP igyekezete arra, hogy a gépet üzleti környezetben is lehessen használni -- ennek jegyében a gép hatalmas billentyûzetet kapott, ami a vállalat szerint megfelelõ akár hosszabb dokumentumok begépelésére is. A Mini 5101 emellett cseppálló billentyûzetet kapott kopásálló gombokkal, illetve olyan magnéziumötvözetbõl készült vázat, amely általában az üzleti noteszgépek sajátja. Szintén az üzleti noteszgépekre jellemzõ képesség a merevlemez rázkódás elleni védelme, illetve az elõre telepített Disk Sanitizer, amellyel a tárolt adatokat örökre törölni lehet.



A HP talán az egyetlen PC-gyártó a világon, amely üzleti felhasználóknak kínál netbookot. Az elsõ ilyen termék a Mini 2133 volt, amelybe még VIA C7 processzor került, ennek lassúságát és melegedését azonban még a szokásosnál nagyobb felbontású képernyõ és az aluház sem tudta a felhasználókkal feledtetni. Ezt követte az év elején piacra dobott Mini 2140, amely 9 helyett már 10 hüvelykes kijelzõvel rendelkezett és Intel Atom processzorra épült, majd nem sokkal késõbb jött az átdolgozott külsejû Mini 1101.
A HP Mini 5101 Windows XP, Windows Vista, FreeDOS vagy SUSE Linux Enterprise Desktop operációs rendszerrel rendelhetõ, az árak 449 dollártól (mai árfolyamon 89 ezer forinttól) indulnak, de ezen jócskán emelnek az olyan extrák mint az SSD.	     
                  
                  
                  
                   