iGO Amigo: Útitárs és jóbarát szõkéknek

A mi kis barátunk
Amigo spanyolul és portugálul annyit tesz, barát. A magyar Nav N Go új navigációs szoftvere is barátságos arcot öltött az iGO 8.3 után, a fejlesztõk célja egy olyan program létrehozása volt, ami  minden felhasználó számára egyértelmû, bárki rá merje bízni magát és mindig számíthasson rá. Ne kelljen megtanulni, készségszinten mûködjön minden.
Kivételesen a bemutató során a navigációs szoftvert futtató hardvert nem vesszük figyelembe, ugyanis a cél az Amigo bemutatása, ami egy Navon N470-es készülékben érkezett hozzánk. Az eszköz csak rontott az Amigo megítélésén, ezért sem szerepel majd a cikk további részében. A hangszóró halk, felhangosítva recseg és villódzik a kijelzõje, a tartója nem túl praktikus, illetve a ki-be kapcsolás is érdekes, a GPS pedig lassan szedi össze magát. A hazai kínálatban viszont úgy tûnik, egyelõre csak Navon készülékekkel vehetõ meg az Amigo, ezért vásárlás elõtt érdemes kicsit kézbe venni, nyomkodni az eszközt és úgy dönteni.

Egyszerû
Az Amigo egy ízig-vérig tömegpiacra szánt termék. A korábbi iGO-változatokat jogosan érte a vád, hogy fõként a számítógépes gondolkodású emberek számára voltak kényelmesek, az õ gondolkodásuknak megfelelõ menüket és kezelõfelületet kapott a szoftver. Az Amigóval ez a múlté,  egy végletekig egyszerû és készségszinten kezelhetõ felületet kapunk. Egy kezdõ felhasználónak esetleg érdemes átlapozni a használati utasítást, de neki is csak azért, hogy legyen elképzelése arról, hogy mit lehet kezdeni a programmal, mire jó még azon kívül, hogy mutatja az utat. Ha valakinek viszont már volt dolga GPS-navigációval, annak a vízcsap és a fogkefe szintjén lesz a kezelés.
A szoftver indításakor egy minimalista képernyõ fogadja a felhasználót, ami nyomokban sem utal a korábbi iGO-változatokra, sem tipográfiában, sem megjelenésben. A fõmenü is elhagyta a korábbi tárcsás megoldást, s egy nagyon egyszerû, négyelemû felépítés vette át annak helyét. A bal oldal egészét egy mini térkép foglalja el, ami élõképet ad a térképnézetrõl. Ennek körülbelül annyi a hasznossága, mint a Windows Vistában a feladatváltáskor élõ mini-képeknek, tehát legtöbbször semmi, csupán dizájnelem. Erre a menüre ráklikkelve viszont a teljes képernyõs navigációs nézethez jutunk, ha másért nem, azért jó ez a megoldás, mert nem lehet eltéveszteni, szinte lehetetlen mellényúlni még kanyargós úton is.

Ne menj több helyre
A navigálás maga tényleg egyszerû és nagyszerû, választhatunk hogy címre, POI-ra vagy a térképen böködve keresünk, illetve beállítható látszólag végtelen számú kedvenc hely is. A keresõképernyõ alsó részén a legutóbbi célpont látszik és innen nyílnak meg az elõzmények is. Az egyszerûség oltárán viszont feláldozták az összetett útvonalat, tehát nem lehet több célt elõre beállítani, és nem lehetséges több érintett pontból álló útvonal optimalizálása sem. Minden egyes állomás után meg kell adni az újabb célt. Illetve egy apró kellemetlenség, hogy a cél elérése után az útvonal nem törlõdik, így legközelebb elindulva megpróbál majd mindenáron visszanavigálni, ahelyett, hogy normál térképnézetet mutatna.

A célpont kiválasztása és az útvonal megtervezése után nem indul automatikusan a navigáció, hanem egy összegzõ képernyõ jelenik meg a célpont térképével, illetve a legfontosabb információkkal. A tervezés módja, a távolság és a becsült idõ szövegesen, míg az érintett úttípusok és egyéb tényezõk (fizetõs autópálya) kis ikonokon láthatók. Ugyanezen a képernyõn lehet testre szabni az útvonalat, a program külön jelzi, hogy mekkora távon kell fizetõs pályán menni, mennyi lesz a földút, de említi azt is, ha a célpont megközelítése engedélyköteles utat is érint. Itt egyesével lehet kikapcsolni az elemeket, ami után újratervezés következik.
Az átfogó térképet a "további lehetõségek/alternatív útvonalak" menüpontban lehet elérni, itt látszik egyben az indulási ponttól a célig tartó nyomvonal, egyébként ki kellene zoomolni a térképen ahhoz, hogy megtudjuk, a Balaton északi vagy déli partján vezetne kis barátunk Keszthelyig. Ugyanitt lehet válogatni a gyors, rövid, gazdaságos és könnyített tervezési módok közül, amiket az Amigo le is számol elõre. Ha minden beállítás megvan, akkor az "Indulás" gombra nyomva kezdõdhet az utazás.

"iGO light"
A tervezés és az újratervezés automatikus, a felhasználónak nincs sok beleszólása. Ha letérünk a kijelölt útról, a szoftver azonnal újratervez, ezt jelzi is hangosan, viszont ez a program is kényszerûen ragaszkodik a kitervelt változathoz, s nehezen látja be, hogy nem érdemes visszafordulni, vagy hogy szándékosan változtattunk irányt. Ez fõleg azért kellemetlen, mert nem lehet több célt beállítani, így egy nem tervezett kitérõl, például egy fagyizó vagy egy ATM meglátogatása is idegesítõ újratervezési lázba hozza a gépet.
Menet közben a szokásos iGO-élmény fogadja az autózókat. A következõ manõverek irányát egy jól látható nyíl jelzi a térképen is, így nem lehet megtévesztõ a bal felsõ sarokban lévõ irányjelzõ ikon. A bal felsõ sarokban lévõ jelzés a következõ, illetve a következõ utáni manõvert is jelzi. Felül középen a következõ manõverhez tartozó település vagy utcanév, alul középen a sávinformációk jelennek meg adott esetben, jól láthatóan kiemelve azokat a sávokat, amikben lehet haladni. Ezekkel kapcsolatban a budapesti, balatoni és bécsi tesztelés során egyetlen hiba sem került elõ. Ugyanígy jól jelentek meg az autópályás útjelzõk is, bár ez egy hosszabb út során inkább zavaró volt, mint hasznos.

A legnagyobb fejlesztés, ami érdemben segítette a hangnavigáció alapján való tájékozódást, hogy végre a szoftver képes felismerni, hogy egy körforgalomból milyen irányban haladunk tovább. Tehát "Bori" (az új nõi iGO-hang) vidám hangon nem azt közli, hogy "Hajts be a körforgalomba, majd hajts ki az ötödik kijáraton", hanem helyette "Hajts át a körforgalmon" "A körforgalmat követve fordulj balra". Ez nem az Amigo dicsõsége, hanem minden eddigi szoftver szégyene, hogy nem tudták eddig.

Ha valaki menet közben kíváncsi lenne részletekre is azon túl, hogy merre és mikor tekerje a kormányt, annak szintén csalódást fog okozni az iGO Amigo. Navigálás közben a hátralévõ távolság és idõ, illetve a becsült érkezési idõ jelenik meg. Az iGO 8-ban ide kattintva egy adathalmazba jutottunk, ahol szabadon lehetett megjelölni, hogy mi kerüljön ki a fõképernyõre, s statisztikák is készülhettek az utazásról. Itt annyi mozgástér van, hogy a három adatból ki lehet választani, hogy melyik jelenjen meg, ha csak egyet akar valaki látni. Cél nélküli navigációkor ugyanitt a sebesség, illetve a sebességkorlát jelenik meg, szintén megváltoztathatatlanul.
A kellemetlenségek némely esetben szõrszálhasogatásnak tûnnek, s a tesztelés 1500 kilométere alatt valójában hozzá lehetett szokni a teljes iGO utáni minimalizmushoz is. Aki csak navigálni szeretne, annak nincs szüksége többre, sõt kényelmesebb is egy irányított csõben haladni a menüben. Akár félig csukott szemmel is könnyû beállítani bármit, s akik hozzászoktak itthon az elmúlt években az iGO felülethez, azoknak nem okoz majd problémát a kezelés, egy percig sem kell szokni.

Fizetõs extrák
A fõmenü utolsó menüpontja az "Egyebek", amin belül a letöltött játékok, az utazási alkalmazás, a képnézegetõ, illetve a beállítások menüpont is található. A beállítások alatti lehetõségek halványan emlékeztetnek a korábbi iGO listáira, de annál jóval kevesebb a variáció. Csupán a legégetõbb, legfontosabb dolgok kerültek be és persze felesleges, de érdekes, látványos megoldások. Az útvonaltervezés, a hangbeállítások mellett kötelezõ elem a cserélhetõ téma, illetve bizonyára sokak második gyermekkorukat élik majd, amikor meglátják a cserélhetõ ikont, ami a helyzetünket jelzi a térképen. A 3D-s modellek közül a többféle autó mellett, mentõ, quad, bicikli, motoros szán, de tank, repülõ szõnyeg és kamion is van, a konzervatívok persze maradhatnak a normál nyílnál is.
Az egyebek menü átböngészése után viszont a figyelmes felhasználó megérezheti a konzumer hangulat hátrányait is. A szoftver maga nagyon olcsó (a készülék PNA-val együtt már 30 ezer forintért is kapható), de minden extra tartalom pénzbe kerül, s elméletileg letölthetõ a Naviextras.com-ról. Ez értendõ az utazási alkalmazásra (számológép, mértékegység-váltó, stb) és a játékokra is, amik ugyan telepítve vannak, de külön aktivációhoz kötött a futtatásuk. A PDAMill játékok darabonként 10 euróba kerülnek, az utazási alkalmazás pedig 5 euróba. Egy európai sebességmérõkamera-adatbázis 30 euró, a brit vagy német TMC-szolgáltatás pedig 50 euró darabonként. Elméletileg lehetne letölteni új témákat, színsémákat, navigációs hangokat is, de egyelõre ilyenek nem bukkantak fel a Naviextras PC Toolbox kínálatában.

Szép, de nem mindenki juthat hozzá
A szoftver dizájnja kellemes, az elõre telepített színsémák vidámak és látványosak, a szövegek jól olvashatóak és a gombok sehol nem picik. Talán az idegesítõ, hogy a virtuális billentyûzet nem QWERTY-kiosztású, hanem ABC-sorrendben vannak a gombok, ami már kicsit túlzás a laikusok kedvéért is. Jelenleg itthon csak Navon készülékekben forgalmazzák az iGO Amigot, de a késõbbiekben feltehetõleg bõvül a kínálat, s ergonómikusabb, jobb hardverek mellé is társulhat a program. PDA- és okostelefon-változat viszont nem jelenik meg hivatalosan belõle, kivételt egyedül az iPhone-ra készült változat képez.	     
                  
                  
                  
                   