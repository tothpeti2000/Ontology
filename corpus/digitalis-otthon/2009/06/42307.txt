HTC Touch Diamond2: non plusz ultra

Minden benne van
Ha feltesszük a kérdést, hogy mit szeretnénk látni egy okostelefonban, a Touch Diamond2-vel is válaszolhatunk. A HTC magasra emelte a mércét, hatalmas felbontású kijelzõ, GPS-vevõ, használható felbontású fényképezõ, HSUPA-adatátvitel, giroszenzor, Wi-Fi, Bluetooth, és még hosszasan sorolhatnánk, mi minden van benne. Egyedül talán az SMS-királyoknak, a sokat levelezõknek, és az azonnali üzenetkezelõ alkalmazást állandóan futtatóknak hiányozhat a QWERTY-billentyûzet, ezt egyetlen virtuális billentyûzet sem tudja megfelelõen helyettesíteni.
 
A TouchFlo 3D jó
Ha a billentyûzet számunkra nem nagy veszteség és a telefonnal nem akarunk állandóan "szövegelni", tökéletes a Diamond2. A 3,2 hüvelykes, érintésérzékeny kijelzõ 800x480 képpontot jelenít meg, ráadásul a Windows Mobile 6.1 operációs rendszerre húzott kezelõfelület is jól használható. A Diamond2 TouchFlo 3D felszín alatt futó Windows Mobile a felhasználó felé szinte teljesen láthatatlan, szinte minden, gyakran használt funkciót elfedi .
A Diamond2 kijelzõjén háttérképként egy épp készülõ grillcsirke is jól mutatna, a panel köré a tervezõk olyan fémburkolatot terveztek, mely az inox tûzhelyeket idézi. A telefon külsejével nem az extravagáns kinézet kedvelõit próbálja megszólítani, helyettük azt a tehetõsebb réteget, mely egy telefonban elérhetõ maximumot a legkevésbé hivalkodó köntösben szeretné a zsebbe csúsztatni. A négy elõlapi, fehér háttérvilágítással ellátott gomb ebbe a dizájnba jól illeszkedik, kettõ közülük a hiváskezelésért felel, a maradékból az egyik a start menüt indítja, a másik pedig a "vissza" gomb.

A vas
A 107,8x53x13,7 milliméteres, 118 grammos mobilban sornégyes helyett V8-as szív dobog, ebben a készülékben 288 megabájtnyi memória mellett villantja meg fogait igazán az 528 megahertzes Qualcomm MSM7200A processzor, mely tényleg gyorssá teszi a telefont, illetve a menüjét. Elsõre furcsa lehet, hogy az elõd Diamond 4 gigabájtnyi beépített memóriája az utódban nincs meg, de azt microSD-kártyarés helyettesíti, így a memória olcsón lehet a késõbbiekben nagyobb, igaz a méretesebb készülékház részben emiatt is vastagabb. A Diamond2 kijelzõje sajnos árnyékhoz szokott, direkt napsütésben szinte olvashatatlan.
      
A fõképernyõ alaphelyzetben régi, mechanikus, számkijelzõs ébresztõórák fehér lapjait pörgeti, mely alatt a dátum is leolvasható, illetve a naptár is indítható. Az alsó sor a gyorsindítóé, ahol a fõképernyõ mellett a sokszor hívott partnerek, az üzenetkezelés, az email, az internet, a naptár, a fotók és a videók, a zene, az idõjárás, valamint a beállítások kaptak külön fület. Bár a Diamond2-bõl egy toll is kihúzható, a TouchFlo 3D ujjal is igen kényelmesen kezelhetõ, ráadásul az animációk is szépek, folyamatosak, öröm használni a készüléket. Az SMS-ek, vagy épp a kijelzõbõl kifutó menüpontok iPhone-szerûen ujjal továbbgörgethetõk, természetesen ezek csak kiragadott példák, a görgetés lehetõsége mindenhol rendelkezésre áll, ahol arra szükségünk lehet.
      
Fotó és böngészõ
Kifejezetten örültünk annak, hogy bár a mobilt Windows hajtja, annak lehetõ legtöbb jellegzetessége rejtve marad. Sokkal inkább, mint a gyártó bármelyik eddigi TouchFlo kezelõfelülettel ellátott termékének esetében. ilyen például a Start menü is, melyet a Diamond2 végre sajátra cserélt. A sorokba rendezett pontokat itt ikonos megjelenítés váltja, a felsoroláshoz saját szánk íze szerint vehetünk fel újakat. A Start menü mellett az összes program is kijelezhetõ, a sötét háttér ekkor fehérre vált, de stílusban a kettõ egyezik. Kicsit hiányoltuk a csoportos rendezést, itt a lehetõségek mint egy nagy zsákban, össze-vissza követik egymást, jobban tetszett volna, ha alcsoportokba rendezve vártak volna ezek, igaz ekkor nem lett volna szükség az ujjas görgetésre.

A Diamond2 zongoralakk hátlapján egy szálcsiszolt alumínium háromszögbõl tekint ki a fotómodul, mely 5 megapixeles fényképeket készít, élességállítása autofókuszos rendszerû. A képek telefonhoz mérten igen szépek, akár az élességet, akár a színeket nézzük, ráadásul a mobil VGA-felbontású mozikat is készít és makróban is igen erõs. Az érintõképernyõ a képkészítés közben is jól jön, rajta keresztül megmutathatjuk, hogy a mobil a kép mely részére élesítsen. A Diamond2 az elkészült képek lejátszása mellett más fényképezõvel készített fotók kijelzésével is megbirkózik, megetettünk vele egy 15 megapixeles fotót is, melyet gyorsan mutatott meg és még bele is nagyíthattunk.
      
Talán itt érdemes megjegyezni, hogy a kijelzõ érintésérzékeny területe a panelen kívülre is terjeszkedik, a kijelzõ alatti sáv a nagyításra és kicsinyítésre szolgál, ez a weboldalak olvasása közben jöhet jól. Az Opera-alapú, gyárilag telepített böngészõ (mellette az Internet Explorer is megtalálható) okosan gazdálkodik a képernyõterülettel. A weboldalak közel olvashatatlan betûméret mellett asztali gépen megszokott módon is megjeleníthetõk, ám linkre kattintani ekkor nem enged a készülék, feltételezi, hogy csak foltokat látunk a tartalomból. A nagyítás után, -- mely igen gyorsan megy végbe, a mobilra keveset sem kell várni -- azonban navigálhatunk kedvünkre. Érdekes, hogy a fejlesztõk arra is figyeltek, hogy az egyhasábos nagyítás esetén a görgetés közben oldalirányba véletlenül se csúsztassuk el az épp olvasott sorokat, mintha azok függõleges irányban sínen járnának, 10-15 képpontnyival több kell ahhoz, hogy jobbra-balra is elmozduljanak. Ez egy nagyon kényelmes és hasznos figyelmesség a HTC részérõl.
Maga a netezés elég gyors, a mobilban egy olyan HSUPA-adapter közvetíti az adatokat, mely 7,2 Mb/s letöltést és 2 Mb/s feltöltést kínál. Ez azt jelenti, hogy a weboldalak mellett még a Youtube videomegosztó klipjei is maximális kényelemmel nézhetõk meg (ehhez keresõvel ellátott kliensprogram is a rendelkezésre áll), várni alig kell a töltésre, a lejátszás pedig folyamatos és akadásmentes. A Diamond2 a HSUPA-adatátvitelrõl WLAN-ra is válthat, a telefon 802.11 b/g szabványú hálózatokhoz képes csatlakozni Teljes képet a Bluetooth 2.0 A2DP adóvevõvel adhatunk, ez az adapter problémamentesen csatlakozhat a közeli eszközökhöz, ezek alól az asztali-, vagy hordozható számítógépek, mobiltelefonok, vagy akár a vezeték nélküli sztereó headsetek sem kivételek. A Wi-Fi rádiót és a HSUPA adaptert hosszasan próbálgattuk és igen stabilnak bizonyult mindkettõ.
  
Zene, film, GPS, akkumulátor
Fontos dolog egy okostelefonnál, ha azt mobilként is remekül lehet használni, illetve az is, ha a hangminõség ekkor is megfelelõ. A Diamond2 esetében a hívásfogadást a kijelzõn is intézhetjük, bejövõ hívás esetén egy csúszkát kell balra vagy jobbra eltolnunk a fogadáshoz vagy elutasításhoz, szerintünk az egyszerû bökdösés gyorsabb és egyszerûbb lett volna. A hangminõségre nem lehet panaszunk, teljesen megfelelõen hallottuk beszélgetõpartnerünket, és õ is jól hallott minket még szeles helyszíneken is.
A HTC Touch Diamond2 a zenehallgatás tekintetében is igen szépen domborít, bár a mellékelt headset furcsa formájú, hangja közel elsõosztályú. Szerencse, mivel a telefonon nincs 3,5 mm-es fülhallgató-csatlakozó, így kénytelenek vagyunk a mellékelt headsetet használni. Örvendetes, hogy a készülék kellõen nagy hangerõt küld a torzításra, recsegésre nem hajlamos membránoknak, a hangszínre pedig egy tízsávos hangszínszabályzóval lehetünk hatással. Maga a zenelejátszó alkalmazás is igen kellemes, ujjal lapozgathatók az albumborítók és természetesen számléptetésre is ad lehetõséget. Ha meguntuk a tárolt zeneszámokat, hallgathatjuk az RDS-es FM-rádiót is, melytõl talán egy kicsit jobb vételre számítottunk. Igaz ezt pontosan mérni nehéz, a vételre a felhõs égbolt és a páratartalom is kedvezõtlen hatással lehet.
A Diamond2 a DivX állományokat megfelelõ lejátszóprogram (Core Player) használata mellett folyamatosan is képes vetíteni, átkódolásra legfeljebb azért van szükség, hogy a memóriakártyán több mozi is elférjen. Próbánk során a telefon a 4-500 kbit/s bitrátájú, asztali gépekre szánt, akár "kétlemezes" mozikkal is elboldogult, azok lejátszása is folyamatos volt. A GPS-vevõ képes együttmûködni a Google Maps-szel és az iGo 8-cal is, ekkor akár 7-8 mûhold adatai is rendelkezésre állhatnak a helymeghatározáshoz. A mobil 1100 mAh-s akkumulátora bármennyire is masszív, azért Párizsig nem tart ki, hosszabb utakra a külön megvásárolható szivargyújtó-töltõ és az autóstartó beszerzése feltétlenül ajánlott.


Egy okostelefonnál a rövid akkumulátoros üzemidõ mindent elronthat, e tekintetben a Diamond2 kifejezetten jól szerepelt. YouTube-videók lejátszása, némi Wi-Fi, és 3G netezés, valamint zenehallgatás után érzésbõl vagy két pálcikát saccoltunk volna le a teljesen feltöltött állapotból, ám az rendíthetetlenül tartotta a négyet. A gyár 500 órás készenlétet és 300 percnyi beszélgetési idõt adott meg, szerintünk csak és kizárólag telefonként, óvatosan használva a Diamond2 képes is lehet az ehhez közelítõ idõkre.
A HTC Touch Diamond2 hozza a gyártóra jellemzõ jó minõséget, bár a névválasztás ennél a mobilnál nem a leghelyesebb, az elõd drágakõ-stílusjegyeit itt maximum az optika háromszög keretében találhatjuk meg. A headsetet és töltõegység-adatkábel párost is tartalmazó fekete doboz kártyafüggetlen készülékkel 145 ezer forintért lehet a mienk, ám az áron egy szolgáltató hûségszerzõdése jelentõs mértékben faraghat, ezeket az akciókat érdemes figyelni, ha a Diamond2-ben gondolkodunk.	     
                  
                  
                  
                   