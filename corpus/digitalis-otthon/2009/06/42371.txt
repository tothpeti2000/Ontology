Netbook, notebook, egyremegy

Az NPD 600, különbözõ korcsoportba tartozó, netbookkal rendelkezõ amerikait kérdezett meg arról, mennyire elégedett szerzeményével, illetve milyen szempontok alapján vásárolta meg a készüléket. A kutatás során kiderült, hogy a vásárlók zöme -- tíz válaszadóból hat -- még mindig nincs tisztában azzal, hogy a mobilitási faktoron (és persze a fogyasztói áron) kívül mi a különbség a netbookok és a notebookok közt.
Net? Note? Whatever!
A vevõk ezért többnyire otthon, az üzembe helyezés után szembesülnek csak azzal, hogy a kis gépek nem feltétlenül alkalmasak arra a célra, amelyre vásárolták õket. Nem meglepõ ezek alapján, hogy a netbookokat vásárlók csupán 58 százaléka volt elégedett gépével, de még azok körében is csak 70 százalékos volt az elégedettségi mutató, akik pontosan tudták, mit takar a netbook kategória. A mutatók szerint különösen a fiatalabb korosztály (18-24 évesek) csalódott a kis hordozható számítógépek teljesítményében.
"A gyártók nem reklámozzák megfelelõen a netbookokat" -- hívta fel a figyelmet a jelenség vélt okára Stephen Baker, az NPD szakértõje. "Az értékesítõk és a gyártók túl nagy hangsúlyt fektetnek a hirdetésekben a PC-jellegû képességekre, ami összezavarja a vásárlókat" -- tette hozzá, kiemelve, hogy a netbook és notebook szavak hasonló csengése és írásmódja már önmagában alkalmas arra, hogy vevõk tömegeit tévessze meg.


A piackutató adatai szerint a vevõk 60 százaléka a nagyfokú mobilitás miatt választja a netbookokat, annak ellenére, hogy többségük valójában egyáltalán nem, vagy csak nagyon ritkán viszi magával a kis gépet, amikor elmegy otthonról. "Meglepõ, hogy mennyien vesznek a mobilitás faktor miatt netbookot, ez azt jelenti, hogy a gyártók legalább egyik (marketing)üzenete átmegy" -- értékelte a vásárlói szokásokat Baker.
Az Intel optimistább
Az NPD kimutatása némileg ellentmond a netbookokba passzoló Atom processzorokat gyártó Intel nemrég publikált felmérési adatainak, mely arra mutatott rá, hogy a vevõk zöme arra használja a netbookokat, amire valók: a felmérésben részt vett netbookosok elsõsorban internetes keresére (87 százalék) és emailezésre (65 százalék web, 44 százalék rezidens) használják mini laptopjukat, míg dokumentumokat már csak egyharmaduk szerkeszt rajuk, szemben a teljes értékû notebookokra jellemzõ kétharmados arányon. Az Intel felmérése szerint a netbookokat többnyire második gépnek vásárolják.
A hazai szakemberek szerint ez a fajta tiszta szegmentáció csak fejlett piacokon mûködik, itthon "mindenki vásárol mindent", üzleti gépet otthonra, otthoni gépet vállalathoz, hordozzák a játékgépeket és játszani akarnak az ultrahordozhatókon. A magyarországi tapasztalatok alapján a netbookokkal kapcsolatban irreális elképzelések alakultak ki, mivel a kezdeti alacsony árcédula elterelte a figyelmet arról, hogy erõsen behatárolt képességû számítógépekrõl van szó.
Nem értesz egyet az elemzõkkel? Mások a tapasztalataid? Mondd el a véleményed, mostantól az alábbi szövegdobozt használva kommentárt fûzhetsz a HWSW egyes cikkeihez!	     
                  
                  
                  
                   