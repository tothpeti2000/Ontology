Webre köthetõ a HP digitális képkerete

Egy digitális képkeret, egy személyi médialejátszó és egy internetterminál sajátos keveréke a HP DreamScreen, amely afféle otthoni szórakoztatóközpont olyanoknak, akik az internetet nem csak információforrásként használják, hanem szórakozóhelyként is. A készüléket úgy tervezték, hogy jól mutasson egy nappaliban, konyhában vagy akár hálóban, azaz azokban a helyiségekben, ahol egy PC-nek rendszerint nincs helye.
A 10 és 13 hüvelykes kivitelben elérhetõ DreamScreen 2 gigabájt beépített memóriát tartalmaz, de többféle kártyával (Compact Flash, SD, xD, Memory Stick) kompatibilis és USB-porttal is ellátták, ahová pendrive-ot vagy merevlemezt csatlakoztathat a felhasználó. A készülék elboldogul az MPEG1, MPEG2, MPEG4 és H-264 videókkal, az MP3, WMA. AAC és WAV formátumú zenékkel, a képek közül pedig a JPG, BMP és PNG állományokat szereti.


Az eszköz Wi-Fi vagy Ethernet segítségével csatlakoztatható az otthoni hálózatra és a PC-ken megosztott állományokat is le tudja játszani, emellett elérhetõ róla az internet is. Webböngészõ ugyan nincs a DreamScreenben, de a készülék szoftvere beépített támogatást tartalmaz néhány közösségi szolgáltatáshoz, például a Facebookhoz, a Snapfish képmegosztóhoz vagy a Pandora zenei szolgáltatáshoz.
Mivel a DreamScreenhez nincs billentyûzetl, csak távirányító, ezért a webes szolgáltatások is csak korlátozott funkcionalitással mûködnek, legalábbis ami a Facebookot illeti: megtekinthetõk az ismerõsök státuszüzenetei, a megosztott képgalériák és a közeljövõben várható események, de üzenetet írni már nem lehet például. A Snapfish fotómegosztó vagy a Pandora zenei szolgáltatás alighanem távirányítóval is jól kezelhetõ.
A DreamScreen szoftvere világórát, ébresztõt és öt napos idõjárás-elõrejelzést is kínál. A 10 hüvelykes változat 249 dollárért már kapható, a 13 hüvelykes kijelzõvel szerelt verzió 299 dollárért késõbb érkezik.	     
                  
                  
                  
                   