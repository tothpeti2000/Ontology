Wi-Fi, webrádió és internet az autóban

A Dension Audio Systems célja a kezdetektõl fogva az volt, hogy a felhasználó zenegyûjteményét a lehetõ legegyszerûbben hallgathassa az autóban. Ennek jegyében készült el a cég merevlemezes MP3-játszót tartalmazó fejegysége, a DMP3, majd jöttek a különféle adapterek, amelyekkel az iPodot lehet a kocsik fedélzeti rendszeréhez kapcsolni. Ma már egyre több autó rendelkezik USB-porttal, az erre kötött háttértárakról pedig képes zenéket, néha filmeket is lejátszani. A pendrive-ot vagy akár merevlemezt azonban mindig ki kell szedni az autóból ha új fájlokat szeretnénk átmásolni rá. A Wi-Drive használatával még erre sem lesz szükség.
Vezeték nélküli zenemásolás
A Dension legújabb terméke lehetõvé teszi, hogy a ház elõtt parkoló autónkba vezeték nélkül, Wi-Fi kapcsolaton keresztül juttassuk el a késõbb lejátszani kívánt fájlokat, zenéket vagy akár videókat. A Wi-Drive felhasználójának elég beállítania, hogy az eszköz milyen idõpontban kapcsoljon be automatikusan, és mikor töltse le az otthoni PC-n található állományokat a hozzá kapcsolt háttértárra, ami lehet pendrive vagy merevlemez. Így a zene- vagy filmgyûjtemény anélkül tartható folyamatosan naprakészen, hogy a háttértárat a másoláshoz ki kellene szerelni, ezért akár el is rejthetõ az autóban, nem is kell hogy könnyen elérhetõ helyen legyen.

A Wi-Drive-hoz mellékelt szoftverben elég beállítani, hogy a számítógépen melyik könyvtár vagy könyvtárak tartalmát szeretnénk az autóban levõ háttértárra szinkronizálni, innentõl fogva pedig minden automatikusan zajlik. A szoftver az elõre beállított idõpontban megkeresi, kerültek-e új fájlok a kijelölt könyvtár(ak)ba, és ha igen, azokat áttölti. A másolás persze kézzel is végezhetõ, ha valaki szeretné, FTP-n vagy Windows alatt megosztott távoli könyvtárként is kezelheti a Wi-Drive-ra csatlakoztatott háttértárat.

A Wi-Drive lelke egy Intel IXP425 processzor és egy Atheros Wi-Fi chip, a szoftveres hátteret pedig egy teljesen saját fejlesztésû, egyedi, beágyazott Linux biztosítja. Selmeci Tamás vezetõ fejlesztõ a HWSW-nek elmondta, a chipkészlet ugyan kompatibilis a 802.11n szabvánnyal, de a tesztek szerint n-módban használva az adatátvitel semmivel sem gyorsabb a g-módnál, ugyanakkor kevéssé stabil, úgyhogy egyelõre marad a 802.11g szabvány használata.
A fájlmásolás maximális sebessége így másodpercenként 2-2,5 megabájt körül van, ami elsõre lassúnak tûnhet, de ha tényleg csak néhány száz megabájtot, a frissen beszerzett új zenéket, filmeket szeretnénk a Wi-Drive háttétárára tölteni, elegendõ, fõleg ha elõre beállított idõpontban, mondjuk éjszaka történik a szinkronizáció, amikor bõséges idõ áll rendelkezésre akár nagyobb állományok áttöltéséhez is. Annak érdekében, hogy az éjszakai fájlmásolás nehogy lemerítse az akkumulátort, a Wi-Drive folyamatosan figyeli annak feszültségét, s idejében kikapcsol, nehogy reggel a tulajdonos ne tudja elindítani a jármûvet.
Amirõl mindenki álmodott: internet és webrádió
Az eszköz azonban ennél többre is képes, nem csak Wi-Fi adapterként, hanem akár hozzáférési pontként is mûködhet és ha a Wi-Drive USB-portjára egy 3G-modemet kapcsolunk, máris internetezhetünk az autó  hot spotján, vagy ami még ennél is jobb, az autó hangrendszerén keresztül webrádiót is hallgathatunk. Ha nincs USB-s 3G-modemünk, akkor sem kell lemondani az internetkapcsolat lehetõségérõl, a Wi-Drive USB-portba csatlakoztatott Bluetooth-adóvevõt is kezel, így a világhálót akár egy bluetooth-os mobiltelefonnal is elérhetjük, amennyiben az képes modemként mûködni (BT DUN vagy BT PAN mód).
A berendezés a Dension eddigi legbonyolultabb terméke, mind a hardvert, mind a szoftvert tekintve, ezért a fejlesztése több mint egy évig tartott, ezalatt számos akadályt kellett legyõzniük a cég mérnökeinek, akik mintegy 30-an vannak a cég budapesti fõhadiszállásán, de közülük csak 4-5 fõ dolgozott teljes munkaidõben a Wi-Drive-on. Trenka A. Raul szenior szoftverfejlesztõ elmondta, az egyik legkeményebb diót a webrádió kifejlesztése jelentette, egyáltalán nem egyszerû feladat az autós fejegységeket átverni, hogy egy valós idejû streamet úgy kezeljenek, mintha az egy USB-s háttértáron levõ MP3-állomány lenne, és ne akarják elõre pufferelni például.
A Wi-Drive-on három USB-port van, ebbõl egy dedikáltan a háttértáré, a másik kettõre kapcsolhatunk például 3G-modemet és Bluetooth-adóvevõt, késõbb pedig talán más eszközöket is. Selmeci Tamás  elárulta, a Wi-Drive szoftverének hamarosan elérhetõk lesznek egyes API-jai, a vállalat szeretné a közösséget is bevonni a fejlesztésekbe. Az ötletek között máris több érdekes szerepel, a Wi-Drive-hoz lehetne illeszteni például webkamerát, amelynek a képe tolatókameraként megjelenhet a kijelzõn, vagy egyszerûen csak a sugárzott "adást" rögzíthetné a Wi-Drive, akár a felhasználó saját örömére, akár balesetek elõtti helyzetek visszajátszására. Egy GPS-vevõ jeleit is lehetne rögzíteni, de a lehetõségek száma végtelen, hogy ezekbõl mi valósul meg, annak csak a kreativitás szab határt.

Nagy érdeklõdés a nemzetközi piacon
A készülék teljes egészében magyar fejlesztésû és hazai gyártású, utóbbi Pásztón zajlik, a Dension saját üzemében, ahol a cég termékeit egy közel 100 fõs csapat készíti. A múlt heti berlini IFA 2009 szórakoztatóelektronikai kiállításon nagy volt az érdeklõdés a Wi-Drive iránt, a neves amerikai Popular Science a kiállítás 10 legjobb kütyüje közé sorolta a Sony, a Samsung, a Panasonic és a Toshiba mellett említve a kis magyar cég termékét - büszkélkedett Orosz-Várkonyi Attila divízióvezetõ. A HWSW azt is megtudta, bár a Dension  elsõsorban a nagy európai országokra (Nagy-Britannia, Németország, Franciaország, Olaszország), illetve az Egyesült Államokra koncentrál, ahol évente több tízezer Wi-Drive eladását tervezi, de a terméket itthon is meg lehet vásárolni.
A WiDrive október 1-én kerül a boltokba, ára 299 euró. Akinek nincs az autójában a WiDrive-hoz nélkülözhetetlen USB-port, annak sem kell lemondania a vezeték nélküli kényelemrõl, a Dension kínálatában szerencsére a legtöbb autóhoz és fejegységhez kínál USB-adaptert is.	     
                  
                  
                  
                   