Tovább hízik a konzolok háttértár-kapacitása

A Microsoft ma bejelentette, hogy egy speciális, korlátozott példányszámban megjelenõ Xbox 360 konzollal készül az ünnepekre: az Activison kiadóval közösen kialakított csomag a Call of Duty: Modern Warfare 2 játékprogrammal érkezik, valamint egyedi, a játék hangulatához igazított festést és plusz egy vezeték nélküli irányítót is kap.
Az új limitált kiadás érdekessége nem kizárólag a külsejében rejlik, a Microsoft korábban más játékprogramok (Halo 3, Resident Evil) hangulatához is hozzáigazította a konzolgép borítását. Ez a kiadás elsõsorban a 250 gigabájtos kapacitású merevlemezben különbözik az eddig kapható csomagoktól (a korábbi csúcsmodellnek számító Xbox 360 Elite-be 120 gigabájtos HDD-t építenek a gyárban).

Az Xbox 360 konzoloknál a merevlemez kapacitása különleges jelentõséggel bír a tavaly õszi rendszerfrissítés óta. Azóta lehetséges, hogy a konzolhoz megvásárolt játékokat a DVD-rõl a játékgép merevlemezére mentsék a felhasználók, így a programok betöltési ideje jelentõsen csökkenhet, valamint nem zúg zavaróan a háttérben az Xboxok legendásan hangos optikai egysége.

Az új Xbox 360 csomag november 10-én kerül piacra a tengerentúlon, ahol 400 dollárért kínálják a játékkal egybecsomagolt változatot. A speciális kiadás Magyarországon három nappal késõbb, november 13-án kerül a polcokra, kizárólag az 576Kbyte üzletekben. A limitált kiadás hazai ára 99 ezer forint lesz.
Bár a Sony egyelõre nem erõsítette meg hivatalosan, de az új Xbox 360 változat piacra kerülése miatt aligha kétséges, hogy a szeptemberben bemutatott, áttervezett külsejû, 120 gigabájtos merevlemezzel ellátott PlayStation 3-ból is lesz 250 gigabájtos kiadás. Errõl a változatról már a konzol szeptemberi megjelenése elõtt is pletykáltak - egyesek tudni vélik, hogy a Sony a jövõ héten kezdõdõ Tokyo Game Show alkalmával jelenti be az új modellt, mely mellé a Gran Turismo sorozat ötödik része kerül majd, mint az idei év egyik legnagyobb húzócíme.	     
                  
                  
                  
                   