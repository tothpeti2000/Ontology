Ingyenreklámot csinál az EU az iPhone-nak

A túlmelegedõ, felrobbanó iPhone 3G (S) készülékekrõl a megjelenésük óta keringenek rémtörténetek, melyeket a telefon sikerére építve elõszeretettel kap fel a média. Az uniós tagországok közül Németországból, Franciaországból, és Nagy-Britanniából jelentett "problémás esetek" a nemzetközösség fogyasztóvédelmi biztosának, Meglena Kunevának is felkeltették az érdeklõdését, aki hivatalból vizsgálatot indított az ügyben, ezzel óhatatlanul nem kis reklámot csapva a terméknek.
Az iPhone készülékeket most Franciaországban, laboratóriumi körülmények közt vizsgálják, hogy eldöntsék, csakugyan szériahibáról van szó, vagy a nem rendeltetésszerû használat váltotta ki a telefonok akkumulátorának túlhevülését, illetve néhány esetben a kijelzõ spontán felrobbanását. "Meg kell bizonyosodnunk arról, hogy a telefonok valóban veszélyesek-e. Ha a francia hatóság ezt megerõsíti, kész vagyok a fogyasztók érdekében cselekedni" - nyilatkozta Kuneva.

Az Apple a korai eseteket többnyire "izolált problémáknak" nevezte, illetve a a felhasználó felelõsségét hangoztatta a meghibásodásokkal kapcsolatosan, a gyártó az uniós vizsgálati szakaszban azonban már árnyaltabban fogalmazott, elismervén, hogy több tulajdonos jelezte az akkumulátor túlhevülését.
Az Apple iPhone 3G S mobiltelefonokban a megszokottól eltérõen nem cserélhetõ az akkumulátor, a készülékekben egy fixen beépített, 3,7 voltos, 1200 mAh-s lítiumpolimer áramforrás található. Korántsem biztos ugyanakkor, hogy a túlmelegedést az akkumulátor okozza: az új iPhone-ba egy sokkal gyorsabb és komplexebb processzor került, mint elõdjeibe, nem véletlenül utal a típusjelzés "S" betûjele a sebességre. A gyorsabb processzor pedig - legalábbis elméletben - többet is fogyaszt, ebbõl kifolyólag jobban is melegszik, mint a korábban alkalmazott típus.
A telefont itthon a T-Mobile forgalmazza, így megkerestük a cég sajtóirodáját, ahol lapunk kérdésére elmondták, hogy az iPhone túlmelegedése, vagy bármiféle, ebbõl eredõ sérülés miatt eddig senki nem reklamált.	     
                  
                  
                  
                   