12 megapixeles a Samsung új mobiltelefonja

A Samsung ma bejelentette új mobiltelefonját és új kompakt fényképezõgépét, melyeket egyetlen készülékházban egyesített. Az SGH-W880 követi a stílus terén a gyártó érintésérzékeny kijelzõvel ellátott mobiljait és kompakt kategóriába sorolható fényképezõgépeit is, utóbbiakhoz még az optika körül végigfutó vékony, kék díszcsíkban is hasonlít. A készülék 3,3 hüvelykes AMOLED-kijelzõje még a fényképezõgépek között is nagynak számít, a 800x480 képpontos felbontású panel ráadásul érintésérzékeny is, melynek hasznát nem csak a TouchWiz felületen keresztül elérhetõ telefonfunkcióknál vehetjük, hanem fényképezés közben is, például kijelölhetjük a fókuszált területet.

A fényképezõgép mobiltelefon-része HSDPA-csatolót, WLAN-adaptert és GPS-vevõegységet is tartalmaz, emellett Bluetooth-kapcsolatot is kiépíthetünk vele. A telefon fényképezõ-része nem ad a képalkotás terén kevesebbet, mint 12 megapixeles felbontást, valamint létezõ, valós, háromszoros zoomoptikát. Sajnos a közlemény nem ismerteti a képérzékelõ típusát, így a készülékben a mobiloknál elterjedt CMOS- és a fényképezõknél általános CCD-szenzor egyaránt lehet. Találgatni ezügyben sajnos mi sem tudunk, az SGH-W880 számára a megfelelõ, ám már létezõ kategóriát sem találtuk még meg.

A fényképezõgép a közlemény szerint rendelkezik rázkódásvédelemmel is, ám ennek típusát nem közölte a gyártó, így az is lehet, hogy nincs benne, az elektronikus változatot mi nem tartjuk annak. A beállításokat bízhatjuk intelligens témaválasztóra is, mely a motívumprogramok közül a legmegfelelõbbet választhatja ki. A kompaktmobil videofelvételek terén nem elégszik meg a VGA-felbontással, filmeket akár 1280x720 képpontnyi minõségben is rögzíthet. A beépített 4 gigabájt memóriát 36 gigabájtra is bõvíthetjük, ha használjuk a beépített microSD/SDHC-bõvítõrést. Ha nem az általunk forgatott filmeket szeretnénk megnézni a nagynak mondható kijelzõn, akkor a mobilt MPEG4, H.263, H.264, DivX, illetve XviD kódolású videókkal is megetethetjük.
A Samsung az SGH-W880 forgalmazását a közeli hónapokban kezdi, elõször természetesen a koreai piacon jelenhet meg, ahol választható, hogy a GPS-vevõ és a WLAN-adapter helyén DMB-mobiltévé adapter legyen. A várható végfelhasználói ár egyelõre nem ismert, a Samsung azt majd csak a forgalmazás megkezdésének közvetlen közelében ismerteti.	     
                  
                  
                  
                   