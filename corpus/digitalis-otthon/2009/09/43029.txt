Piacon a Calpella, az Intel új notebookplatformja

A Clarksfield processzorokra és PM55 Express chipsetre alapozó Calpella lényegében a nemrég megjelent új asztali platform, a Lynnfield és P55 Express chipset mobil változata, néhány apróbb különbséggel. Mindez azt jelenti, hogy immár a notebookokban is megváltozik a rendszerarchitektúra, a processzorra költözik a memóriavezérlõ és PCI Express kontroller, így a chipset feladatai a korábbi kettõ helyett immár egyetlen chippel megvalósíthatóak. A kevesebb chippel pedig csökkennek a platform költségei, a méretek, és növekszik az energiahatékonyság, mely szempontok különösen a notebookoknál fontosak.

A Clarksfield processzor és a PM55 chipset tehát az asztali platform fogyasztásra optimalizált változatának tekinthetõ (integrált grafika nincs), ennél azonban többet is mutatnak. Mint ismert, a Lynnfield chipek az Intel továbbfejlesztett Turbo Boost technikájával több fokozatban képesek meghaladni a gyári névleges órajelüket olyan szituációkban, mikor egy vagy több mag teljes terhelés alatt áll, a chip disszipációja és hõmérséklete azonban nem éri el a határértéket. Ekkor a chip elkezdi az érintett magok órajelének emelését addig, míg ez disszipációs határt el nem éri, vagy a megengedett lépcsõfokozatokból ki nem fogy - egy vagy két mag esetén ez fog elõbb bekövetkezni.
Turbósított Turbo Boost
Mindez remek kezelése két alapvetõ problémának is, melyek miatt a modern processzorok kapacitásának nagy része parlagon hever a PC-kben. A PC-alkalmazások többsége a mai napig jobban reagál az órajelre, mint a több mag jelenlétére, így az alacsony kihasználtságú magok által fel nem használt energiakeretet a terhelt magok órajelének emelésére lehet fordítani, ami lényegében extra költség nélkül növeli az érintett alkalmazás teljesítményét.

A másik, hogy a chipek órajelét a gyárakban a legrosszabb eshetõség alapján állapítják meg, vagyis extrém aktivitású kód (például egyszerû, cache-elhetõ számítási hurkok) futtatása magas környezeti hõmérséklet mellett. A legtöbb valódi szoftver kódja azonban közel sem ilyen agresszív, így a magok fogyasztása meg sem közelíti a határértéket, vagyis ismét szabad energiakeretünk áll rendelkezésre ahhoz, hogy növeljük az órajelet, akár mind a négy mag esetén is.
A Turbo Boostot az Intel magonként dedikált betáplálással és új feszültségkapukkal támogatta meg. Ez azt jelenti, hogy a Clarksfield magonként függetlenül képes azok órajelét és energiaállapotát kalibrálni, és a nem használt magok felé akár teljesen lekapcsolni a feszültség továbbítását, megszüntetve ezzel a szivárgási áramot is. Ennek a lehetõségnek a kiaknázásához az operációs rendszer ütemezõjének támogatására is szükség lesz, hogy alacsony terhelés, kvázi üresjárat esetén, ne egyenletesen terítse szét a magok közt a folyamatokat, hanem a lehetõ legkevesebbre konszolidálja azokat, így megengedve a chipnek, hogy 1-3 magot kivonjon a rendszer alól, értékes energiát spórolva meg a notebooknak.
A Lynnfield esetében a 2,66 gigahertzes Core i5-750 modellnél ez legfeljebb 4 fokozatot (egy fokozat 133 MHz, 533,3 MHz), míg a Core i7 változatoknál 5 fokozatot, 666,6 megahertzet jelent egy mag terhelése esetén, ami 20-24 százalékos gyorsulásnak felel meg. Tekintve, hogy a notebook a fogyasztás lehetõ legdinamikusabb skálázását követeli meg, azaz a processzor fogyasszon a lehetõ legkevesebbet, mikor nincs rá sok szükség, de adja a le a lehetõ legnagyobb teljesítményt, ha kell, a Clarksfieldnél az Intel sokkal tovább ment a Turbo Boosttal.
A notebookok fogyasztási és hõdisszipációs (95 watt helyett 45 wattos maximális tartósan fellépõ, TDP) korlátjából magától értetõdik, hogy a Clarksfield alacsonyabb névleges órajeleken lesz elérhetõ, mint a Lynnfield. Ettõl még a chipek természetesen ugyanúgy képesek a magas órajelek elérésére, a korlát egy külsõ limit. Mivel a négymagos, 45 nanométeres architektúrát magas, akár 3 gigahertz feletti órajelekre tervezték, a Clarksfield könnyedén, alacsony feszültségen képes elérni a relatíve  magasabb órajeleket is - az órajel-feszültség görbe (shmoo plot) lapos részérõl indul, azaz az órajel fokozásához kevéssé kell a feszültségszintet emelni, vagyis a fogyasztás az órajelnél csak enyhén növekszik jobban. Mindez a SpeedStep dinamikus energiagazdálkodási technikával együtt az órajel rendkívül széles tartományú mozgását teszi lehetõvé.
Mennyi az annyi?
Az Intel három Clarksfield modellt jelentett be, mind a Core i7 sorozat alatt. A Core i7-720QM (quad mobile) processzor névleges órajele 1,6 gigahertz, L3 cache mérete 6 megabájt, és aktív Hyper-Threadinggel is rendelkezik, így egyidejûleg 8 utasításszál végrehajtására is képes. A 820QM órajele 1,73 gigahertz, és már 8 megabájt L3 tárral rendelkezik, míg a legerõsebb az extrém sorozatba tartozó 920XM, 2 gigahertzen, TDP-je pedig már 55 watt. A PM55 Express TDP-je mindössze 3,5 watt.
A Core i7-720QM egy mag órajelét akár 2,8 gigahertzig is képes fokozni, ami nem kevesebb mint 9 fokozat és 1,2 gigahertz, vagyis 75 százalék. Az órajelet a teljesítmény a legritkább esetben követi teljes mértékben, de az egy szálat kihasználni képes, számításintenzív alkalmazások tipikusan 30-60 százalék közötti gyorsulást produkálhatnak. Ráadásul két mag esetén is számíthatunk akár 2,4-2,53 gigahertzes órajelre is, vagyis lényegében kapunk egy közepes órajelû kétmagos asztali chipet.
A SpeedStep segítségével a chip 933 megahertzen is üzemelhet alacsony frekvenciájú üzemmódban, ami azt jelenti, hogy a processzormagok órajele dinamikusan, 1,86 gigahertzes tartományban mozoghat - természetesen nem egyidejûleg. A 820QM 1,2 és 3,06 gigahertz, a 920XM pedig 1,2 és 3,2 gigahertz között választhat órajelet, ami már 2 gigahertzes tartomány.  Az Intel mérnökeinek sikerét és a technika agresszivitását jól jellemzi, hogy a névleges 2 gigahertzes 920XM két magot akár 3,06 gigahertzen is meghajthat, ha mûködési paramétereken belül tud  maradni.
Még nem az igazi
Mindez lehetõvé teszi, hogy a Calpella úgy kínáljon hosszú akkumulátoros üzemidõt, hogy az alkalmazások a lehetõ legnagyobb sebességgel fussanak, ha arra van szükség - nem kell feladni egyik opciót sem, amit az Intel egy forradalom katarzisával él meg. Jelenlegi formájában a Calpella ugyanakkor ezzel együtt sem az igazán alacsony fogyasztásra termett megoldás, és a drága processzorok (rendre nettó 364, 546, 1054 dolláros listaár) miatt leginkább csak gamer és felsõ kategóriás multimédiás notebookokban fog felbukkanni, így elsöprõ sikert aligha arat majd egy olyan piacon, mely jelenleg az olcsó és kis megoldások felé tendál, és kevesek vásárolnak erõgépeket.
A platform azonban jövõ év elején megmutatja foga fehérjét, mikor megjelennek hozzá a hasonlóan turbósított, de 32 nanométeres, kétmagos Westmere mobil processzorok (Clarkdale), már tokon belül integrált grafikus maggal, mely kombináció korábban nem tapasztalt energiahatékonyságot és alacsony fogyasztást ígér. A 32 nanométeres processzornak és 45 nanométeren készülõ grafikus chipnek  köszönhetõen ráadásul drasztikusan csökkenek az elõállítási költségek is, így várhatóan az árakat is lenyomja az Intel, hogy megkezdje az új Centrino tömeges bevezetését.	     
                  
                  
                  
                   