Microsoft-dominancia az évvégi konzolpiacon

A múlt héten a japán fõvárosra, Tokióra irányult a videojáték-szakma és a rajongók figyelme: az év legnagyobb rendezvényei közt jegyzett Tokyo Game Show (TGS) tegnap ért véget, a rendezvényen azonban ezúttal kevés falrengetõ újdonsággal szolgáltak a recesszió miatt szenvedõ iparág  szereplõi. A Nintendo a kiállításra idõzítve jelentette be a Wii árcsökkentését, a Sony pedig az új, vékony PlayStation 3-at fényezte, bölcsen hallgatva arról, hogy az év végére gyakorlatilag nem tud olyan exkluzív játékprogramot kínálni a konzolhoz, mely jelentõsen fellendítené az új változat megjelenése óta eltelt idõben egyébként szárnyaló eladásokat. Minden jel arra utal, hogy a több exkluzív címmel készülõ Microsoft tarolni fog az év végi hajrában.
A Sony a múlt héten, a TGS elsõ napján jelentette be, hogy a szeptember elején debütált Slim PlayStation 3 változatból három hét alatt világszerte egymillió példány fogyott, a japán gyártó ezzel a legtöbb régióban hamar az eladási listák élére küzdötte magát. Az új változat megjelenése árcsökkentéssel is járt, a konzol javasolt fogyasztói ára 299 euróra (nálunk 85 ezer forintra) süllyedt.
Ez minden, ami van
Az idei kiállításra idõzítve egy új hardverváltozatot is bejelentett a japán gyártó: most már hivatalos, hogy októberben a boltokba kerül a nagyobb, 250 gigabájtos merevlemezzel felszerelt PlayStation 3 konzol, egyelõre csak játékokkal egybecsomagolt változatban. A nagyobb HDD-vel ellátott PlayStation 3 érkezésérõl már a jelenlegi, 120 GB-os merevlemezzel felszerelt Slim modell bejelentésekor is pletykáltak, az újdonság ára azonban továbbra is maximum spekulációk tárgyát képezheti, hiszen sem a konzol pontos megjelenési idejérõl, sem pedig annak áráról nem nyilatkozott a Sony.
Uncharted 2: Indiana Jones és Lara Croft nyomdokaiban
Az árcsökkentés és az új modellek piacra dobása ugyan fellendítheti a konzol évvégi eladásait, a TGS alkalmával kiderült ugyanakkor, hogy a Sonynak szoftverfronton az év végén gyakorlatilag nem lesz olyan aduász a kezében, mellyel komolyan élénkíthetné az eladásokat. Az autós játékok rajongói számára így például hatalmas csalódás, hogy a Polyphony Digital által jegyzett Gran Turismo sorozat új része a várakozásokkal szemben idén már biztosan nem jelenik meg. A franchise ötödik epizódjának megjelenését jövõ márciusra halasztották, de a sorozatos késések miatt így is kérdéses, hogy elkészül-e addigra a program.
A Sony az év végére PlayStation 3 platformon így gyakorlatilag egyetlen system sellerben, az Uncharted 2: Among Thieves-ben bízhat - a játék elsõ részébõl egyébként várhatóan filmet forgatnak majd Hollywoodban. A TGS-en elhangzott továbbá, hogy az eredeti terveknek megfelelõen halad a konzollal kompatibilis mozgásérzékelõs játékirányító fejlesztése is, a kiegészítõ megjelenése így jövõ tavasszal várható, de a Sony egyelõre nemhogy az innovatívnak tekintett rendszer árát, de nevét sem árulta el.

A Microsoft is fejleszt hasonló megoldást, ez az egyelõre Project Natal kódnéven ismert, az emberi test mozgását lekövetõ mozgásérzékelõs kontroller, melyrõl a TGS alkalmával sem árultak el többet, mint júniusban, a bejelentéskor. A Microsoft szerint ugyanakkor a fejlesztõk körében jó a rendszer fogadtatása, így a legtöbb ismert stúdió már dolgozik olyan címen, vagy címeken, melyek kompatibilitást ígérnek a Projact Natallel.
Lesz mivel eladni
A redmondi cég egyébként szintén árcsökkentéssel, és új, 250 gigabájtos merevlemezzel ellátott Xboxszal készül az év végi hajrára - utóbbi változat egyelõre csak játékokkal, illetve más extrákkal egybecsomagolva kerül forgalomba. A Microsoft erõs év végi szoftverfelhozatalt ígér, máris hatalmas siker a Halo 3 küldetéslemeze, a Halo 3: ODST, októberben érkezik a Forza Motorsport 3, novemberben jön a Left 4 Dead 2 akciójáték, valamint két exkluzív epizód is készül a sikeres Grand Theft Auto IV-hez.	     
                  
                  
                  
                   