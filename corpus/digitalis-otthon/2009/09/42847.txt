Bemutatták az elsõ Windows Mobile 6.5-ös telefont

A Touch 2 önmagában, hardveresen is fejlõdést jelent, ha azt nézzük, hogy középkategóriás okostelefonról beszélünk, az igazi újdonság viszont az operációs rendszer, ami az ígéretek szerint sokkal kényelmesebb, felhasználóbarátabb lesz, mint a Microsoft eddigi megoldásai. A csak tizedes értéket elõre lépõ verzió jóval inkább lesz használható ujjal érintve, szemben a leginkább csak a stylusszal vezérelhetõ Windows Mobile 6.1, 6.0 vagy még elõbbi verziókkal.
A böngészõ is lecserélõdik a korábbi Operáról, az Internet Explorer mobil változatára, a HTC saját kezelõfelülete, a TouchFLO viszont megmarad, ami jó biztosíték arra az esetre, ha a Windows Mobile 6.5 shell mégsem olyan jó, mint azt beharangozták. A TouchFLO láthatatlanná teszi a fõmenü, híváskezelés, üzenetküldés, internetezés és médialejátszás során a Windows felületet, lecserélve az alapváltozatokat sokkal barátságosabb, egyszerûbb és szebb kivitelre.

A Touch 2 hardvere a legutóbbi kedvenc Touch Diamond 2-höz képest némileg visszalépés, ugyanis csak egy 2,8 hüvelykes, 320x240 felbontású érintõképernyõt kapnak a vásárlók, amit a 3,2 megapixeles kamera, a GPS és a Wi-Fi egészít ki. Szerencsére viszont itt is rákerült a készülékre a 3,5 milliméteres jack csatlakozó a fülhallgatókhoz.

A bemutatón ugyan már most túl lesz a gyártó, de a boltok polcaira, logikusan, csak a Windows Mobile 6.5 hivatalos debütálásakor, azaz októberben kerülhet a Touch 2, elsõként az ázsiai és az európai piacokon, késõbb Észak-Amerikában is. Addigra a Microsoft bemutatja végre az alkalmazás piacterét is, emiatt viszont a Touch2 hiába lesz rivaldafényben, mindenki inkább a szoftver miatt fog rá figyelni. Ez persze nem biztos, hogy baj egy olyan készüléknek, amivel már nem a professzionális, hanem inkább a hétköznapi felhasználókat próbálja magához édesgetni a gyártó.	     
                  
                  
                  
                   