Magyarországra jön a Kindle

Az Amazon eddig csak az Egyesült Államokban forgalmazta a 2007-ben debütált könyvolvasót, mely a cég szerint igazi sikertermékké vált az azóta eltelt idõben, noha értékesítési darabszámot soha nem közölt a vállalat. A könyvolvasónak idén februárban jelent meg a felújított változata, a Kindle 2, mely elõdjénél tovább mûködik akkumulátorról, több szürkeárnyalatot jelenít meg, és gyorsabb is.
Ezt a változatot szállítja Magyarországra  - és még nagyjából száz másik országba - október 19-tõl az Amazon, mely az eddigi értékesítési modellt követve kizárólag saját webáruházában árulja a könyvolvasót, illetve a hozzá letölthetõ könyveket. A cég információi szerint hazánkban kezdetben 290 ezer könyv vagy kiadvány érhetõ majd el, eleinte kizárólag angol nyelven.

A Kindle-ért és a könyvekért dollárban kell majd fizetni: a cég a nemzetközi piacon 279 dollárt kér majd a könyvolvasóért, a könyvek ára pedig jellemzõen 10-12 dollár, de mintegy 65 ezer kiadvány ára 6 dollár (azaz napi árfolyamon számítva körülbelül ezer forint) alatt marad. A Kindle Store-ban a könyvek mellett több mint 85 amerikai és európai újság, napilap is elérhetõ, egyszeri összegért cserébe, vagy elõfizetéses rendszerben.
Az elektronikus könyvolvasó vezeték nélküli internettel, mobilhálózaton keresztül tölti le az elektronikus kiadványokat, az Amazon szerint megfelelõ mobil szélessávú szolgáltatás esetén egy könyv letöltése nagyjából egy percet vesz igénybe. Az üzleti modell szerint a konstrukció tartalmazza a vezeték nélküli internet árát is, azaz a vásárlóknak nem kell külön SIM-kártyát venniük a Kindle-hez, és nem kell külön adatforgalmi díjat fizetniük, ha le akarnak tölteni tartalmakat a könyvolvasóra.

Fent: az Amazon Kindle magyarországi lefedettsége; Lent: a Vodafone lefedettsége


Azt egyelõre nem tudni, hogy az Amazon melyik magyarországi operátorral egyezett meg a tartalomterjesztési infrastruktúra nyújtását, illetve annak kondícióit illetõen, a cég oldalán látható lefedettségi térkép a hazai szolgáltatók 3G-s lefedettségi térképeivel összevetve azonban arról árulkodik, hogy az Amazon hazai partnere a Vodafone. A könyvolvasó mûködéséhez nem kötelezõ ugyanakkor a 3G-s mobilnet, az eszköz EDGE- és GPRS-hálózaton is képes letölteni a tartalmakat (a Vodafone-nál ezek közül csak az utóbbi elérhetõ), sõt, PC-rõl is feltölthetõ a készülék memóriája.
A Kindle ára magyarországi postacímre rendelve eléri a 360 dollárt (ez most nagyjából 65 ezer forintnak felel meg), a 279 dolláros alapárra ugyanis 21 dolláros postaköltség és 60 dolláros vámköltség kerül. A könyvolvasót egy év jótállással, és univerzális, amerikai adapterrel szállítja az Amazon.	     
                  
                  
                  
                   