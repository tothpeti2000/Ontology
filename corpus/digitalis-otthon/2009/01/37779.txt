Ultravékony, internetre csatlakozó tévék a Samsung és az LG kínálatában

A CES kezdetével párhuzamosan beindult az idei szezon a konzumelektronikai óriások számára is. Mind a Samsung, mind az LG január 8-ra idõzítette a 2009-es nyitást: a Las Vegas-i kiállításra a két dél-koreai cég együttesen közel 1000 új termékkel érkezett.



A slágertermékek maradnak

A CES-en bemutatott 550 Samsung-termék közül a fõ hangsúlyt ismételten a tévékészülékek, a monitorok, digitális képkeretek és a házimozi-rendszerek kapták. A megjelenítõk között 2009-ben kiemelet szerepet az új generációs LED HDTV-család kap, amikkel a Samsung a CES-en kiérdemelte a "környezetbarát termék" különdíjat is. Ezek a megjelenítõk immár nem hidegkatódcsöves, hanem az újabb notebookok kijelzõjéhez hasonlóan LED-alapú háttérvilágítást kaptak, aminek köszönhetõen átlagosan 40 százalékkal csökkent a fogyasztásuk, miközben nõtt a fényerõ és javult a kontraszt is. 

Olyan vékony, hogy oldalról alig látszik? 

A bemutatott LED HDTV család 6000, 7000 és 8000-es sorozatának tagjai -- részben a LED-es háttérvilágításnak köszönhetõen -- rendkívül vékonyak is. A korábbi tartókonzolok legalább 10 centiméteres távolságot kívántak meg a faltól, ami a LED HDTV modelleknél 1,5 centiméterre csökkent, s a készülékek vastagsága is mindössze 3 centiméterre fogyott. Az új tévék gyakorlatilag ugyanúgy rögzíthetõek a falra, mint egy festmény.



Az ultravékony jelzõt az új Blu-Ray lejátszójára is ráaggathatja a Samsung, hiszen a BD-P4600 képében egy mindössze 39 milliméter vastag, akár falra is szerelhetõ eszközt mutatott be a cég. A Samsung 64 gigabájtos SSD-vel szerelt digitális kamkorderekkel is elõrukkolt a CES-en, a késõbbi modellek kapacitása valószínûleg a meghajtók árának csökkenésével együtt növekszik majd.


A vetélytárs LG is többszáz, pontosan 430 terméket vonultat fel a CES-en, az õ standjukon is a környezetbarát, ultravékony, nagyfelbontású és hálózati képességekkel ellátott tévék, illetve a Blu-Ray lejátszók, házimozik számítanak a legnagyobb dobásnak. Ezen kívül itt láthatja a nagyközönség elsõként a 3G-s LG óratelefont és a full HD tartalmak továbbítására is alkalmas, vezeték nélküli jelátvitelre képes eszközök is bemutatkoznak.

TV = Internet!

Az LG elõrukkolt még egy "Broadband TV"-vel, illetve egy hálózati Blu-Ray lejátszóval is, melyek a Netflix, Yahoo, YouTube és a CinemaNow szolgáltatókkal való együttmûködés gyümölcseként jöttek létre. A hálózatra kötött TV/BD lényege, hogy külön eszköz nélkül, egy beépített terminál segítségével képes IP-hálózatra csatlakozni, majd saját interfészén keresztül online multimédia tartalmakat érhetnek el a fogyasztók.



Ugyanez a hálózati funkció a Samsung megjelenítõiben is megtalálható természetesen. A Samsung 7000-es és 8000-es sorozat modelljei Ethernet-csatlakozó vagy Wi-Fi segítségével önállóan csatlakoznak az internetre és a Yahoo-val közösen fejlesztett, beépített online információs interfész (Internet Information Interface) segítségével PC közbeiktatása nélkül, mindössze egyetlen gombnyomással érhetõk el róluk a YouTube videók és a Flickr-re feltöltött fotók, albumok.