Februárban lebbentik fel a fátylat az Acer okostelefonjairól

Igaznak bizonyultak azok a tavaly év végi híresztelések, melyek szerint az Acer, a világ harmadik legnagyobb PC-gyártója év elején belép az okostelefonok piacára. Azt egyelõre továbbra sem tudni biztosan, hogy mely országokban árulják majd elsõként a készülékeket, az viszont már biztos, hogy az új termékkör egy hónapon belül bemutatkozik.



Február 16-án, a barcelonai Mobile World Congress rendezvény keretén belül mutatja be az Acer a vállalat elsõ okostelefonjait, derül ki a konferencián tartott gálaeseményre küldött meghívóból. Iparági források és elemzõk korábban úgy spekuláltak, hogy a tajvani gyártó még 2008-ban piacra küldi elsõ telefonjait, miután tavaly szeptemberben befejezõdött a cég legújabb akvizíciós ügylete, melynek során 291,3 millió dollárért felvásárolta a szintén tajvani E-Ten Information Systems okostelefongyártót.

Az E-Ten-t bekebelezõ Acertõl már korábban is szivárogtak ki információk arról, hogy a vállalat tervezi belépését az okostelefon-piacra, ahol egyebek mellett olyan nagyágyúk versengenek a vásárlókért, mint a Nokia, az addiktív Blackberryt elkövetõ Research in Motion, a HTC vagy újabban az Apple. Az elsõ pletykák a termékbevezetés régiós ütemezésével kapcsolatban a nyugat-európai valamint az orosz piacok megcélzásáról szóltak, ahol a PC-k révén rendkívül erõteljes az Acer márka.


Az Acer mindenesetre nem a legkedvezõbb idõzítést választotta a termékkör bõvítésére: a Gartner elemzõje szerint a gazdasági recesszió jelenleg keményen rányomja a bélyegét a felsõ kategóriás mobil eszközök értékesítési adataira. Noha a szolgáltatók kínálatában egyre több okostelefont lehet megvásárolni kedvezményes csomagokban, a legtöbb készüléket csak két éves hûségszerzõdéssel és az átlagemberek zsebéhez mérten drága adatforgalmi tarifákkal együtt lehet ilyen konstrukcióban megvenni. A Gartner szerint a termékkategória továbbra is nõni fog, azonban csak a korábbinál lassabb mértékben.

Az új okostelefonok specifikációit egyelõre jól õrzi a vállalat, a várható választékról eddig semmilyen részletes információ nem szivárgott ki. Nem tudni azt sem, hogy a telefonok mely platformot erõsítik majd, annyi azonban nagy bizonyossággal kijelenthetõ, hogy a tajvani cégnél egyelõre nem nyitnak a Google mobilplatformja, az Android felé, lévén az Acer mindeddig nem csatlakozott a rendszert gründoló, több tucat iparági szereplõt összefogó Open Handset Alliance szervezethez.