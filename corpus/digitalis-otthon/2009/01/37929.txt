Az MSI új noteszével kényezteti a játékosokat

Az MSI elsõként a most bejelentett GT627 noteszgépébe épít NVIDIA GeForce 9800M GS grafikus vezérlõt, mely 1 gigabájtnyi saját tárral büszkélkedhet. Természetesen a notesz többi részegysége is tartja az iramot a videochippel, így nagy eséllyel lehet a játékkedvelõk kedvence.




Az MSI GT627 noteszgépe Core 2 Duo processzorokkal rendelhetõ majd, mellé akár 4 gigabájtnyi DDR2 memória is társítható. A notesz kijelzõje is figyelemreméltó, a 15,4 hüvelykes szélesvásznú panel nem kevesebb mint 1680x1050 képpontot jelenít meg. A szaggatásmentes játékélményért 1 gigabájt DDR3 memóriával szerelt NVIDIA GeForce 9800M GS grafikus lapka felel.



Az MSI GT627 háttértára hagyományos, fejekkel és lemezekkel rendelkezõ, 7200-as fordulatú merevlemez, melynek kapacitása 320 gigabájt, mellé kétféle optikai meghajtó is rendelhetõ, pénztárca kérdése, hogy ez DVD-író, vagy Blu-ray olvasó legyen. A notesz a játékok futtatása mellett természetesen a multimédiás alkalmazások terén is kiemelkedõen teljesít, ezért sem volt kihagyható a GT627 kínálatából a multiformátumú kártyaolvasó, a 2 megapixeles webkamera, illetve a FireWire csatlakozó sem.


A notebook külsõ megjelenítõt kétféleképp is lehet kapcsolni, erre hagyományos VGA-kimenetet, vagy HDMI kaput is használhatunk. Az USB 2.0 mellett eSATA csatlakoztathatóság is rendelkezésre áll. A játékok futtatására alkalmas noteszek nem dobogós helyezettek az akkumulátoros üzemidõ tekintetében, de az MSI a mellékelt hatcellás akku mellett egy kilenccellás akkumulátort is kínál, külön megvásárolható kiegészítõként.

A csatlakoztathatóság tekintetében sincs a gépnek miért szégyenkeznie, a vezetékes, gigabit sebességû LAN csatlakozó mellett 802.11 a/g/n vezeték nélküli hálózati adapter is hadrendbe állítható, mellé Bluetooth 2.0 EDR rádió is társul. A notesz ExpressCard kártyahelye várja a bõvítményeket, és sztereó hangszórókkal is rendelkezik. A gép áráról és a piacra érkezés dátumáról nem szólt a bejelentés.