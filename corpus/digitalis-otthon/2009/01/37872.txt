Közeledik Magyarországhoz a T-Mobile G1

A Google Android szoftverplatformot futtató T-Mobile G1 egyelõre csak az Egyesült Államokban és Nagy-Britanniában kapható, de hamarosan további európai országokba is megérkezik. Január 30-án megkezdõdik a készülék forgalmazása Hollandiában, Csehországban és Ausztriában, februárban pedig Németországban és Lengyelországban. Németországban kétéves elõfizetéssel a G1 mindössze 1 euróért megvásárolható lesz.



A Google mobiltelefonos szoftverérõl 2007 novemberében hullt le a lepel, az elsõ készüléket pedig tavaly õsszel kezdték forgalmazni, kezdetben kizárólag az Egyesült Államokban. A tajvani HTC által gyártott G1 kizárólag a T-Mobile-nál kapható, és a szolgáltató többszázezer darabot értékesített belõle -- a pontos számot féltve õrzi a cég. Hamid Akhavan, a T-Mobile vezetõje szerint az értékesítési adatok "felülmúltak minden elõzetes várakozást."


 A magyarországi forgalmazás kezdete továbbra sem ismert, de valószínûleg még az idén a hazai T-mobile kínálatába is bekerü, a G1. Addig is ha valaki Android-alapú telefont szeretne vásárolni, elég csupán pár órát autóznia a szomszédos Ausztriába vagy a nem sokkal messzebb levõ Csehországba. Ügyes programozóknak köszönhetõen a G1 már nem csak a készüléket forgalmazó T-Mobile hálózatában használható, így elméletileg semmi sem állhatja akadályát annak, hogy itthon is feltûnjenek az elsõ Android-alapú készülékek.



Szerencsére legális módja is van annak, hogy Magyarországon valaki G1-et vásároljon. Az elsõsorban fejlesztõknek szánt, szolgáltatófüggetlen verzió Dev Phone 1 néven 399 dollárért kapható a Google-nál, a telefont csak néhány országba szállítja a cég, de szerencsére hazánk is köztük van. A telefon bármilyen hálózaton használható és a hátán gravírozás is emeli a különlegességét, fejlesztõi modell lévén viszont semmiféle támogatás nincs hozzá -- ha valaki babrálás közben tönkreteszi a szoftvert, magára vessen.   Egy fejlesztõ mindössze egyet vásárolhat egyelõre.

Az elcsúsztatható QWERTY-billentyûzettel és érintõképernyõvel rendelkezõ T-Mobile G1-ben egy 528 MHz-es Qualcomm 7201 processzor dolgozik, mellette 64 megabájt RAM, illetve 128 megabájt ROM ad helyet a programoknak. MicroSD-kártyával bõvíthetõ a tárhely, a készülékbe szerelt fényképezõgép 3,1 megapixel felbontású, míg a 3,17 hüvelyk átmérõjû kijelzõ 480x320 pixelt képes megjeleníteni -- épp annyit mint az iPhone. A G1 támogatja az UMTS, HSDPA, SUPL szabványokat, találunk benne 802.11b/g vezetéknélküli csatolót, GPS-vevõt és Bluetooth 2.0-t is.