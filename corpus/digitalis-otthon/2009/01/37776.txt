Magyarországon is kapható a Nokia 5800 XpressMusic

Magyarországon is hivatalosan a boltok polcaira került a Nokia 5800 XpressMusic. A sorozat legújabb tagja egy középkategóriás, érintõképernyõs, zenelejátszásra optimalizált készülék, mely hidat képez az üzleti okostelefonok és a manapság szokványos zenemobilok között. Az XpressMusic sorozat legnagyobb durranása a hozzáadott zeneletöltõ szolgáltatás, a Comes with Music, viszont továbbra sem elérhetõ Magyarországon.



Tegnap estétõl vásárolható meg Magyarországon is a Nokia legújabb XpressMusic készüléke az 5800, mely természetesen a Symbian S60 platformra épül. A 640x360 felbontású kijelzõ és a 3,2 megapixeles kamera a tömegigényeket tökéletesen kielégíti, talán még túl is lõ azokon. Az 5800 az okostelefonokhoz hasonlóan csak néhány hardvergombbal rendelkezik, így a numerikus, illetve az alfanumerius billentyûzet is virtuális formában az érintõképernyõn jelenik meg.

Mivel ez a modell bevallottan egy teljesértékû zenelejátszó is kíván lenni, ezért nem meglepõ, hogy a gyári csomagban egy 8 gigabájtos memóriakártya is lapul, a kivezetés a szabványos 3,5 mm-es jack és nem saját csatlakozó, illetve a legtöbb ismert és általánosan használt zene- és videoformátum támogatott. A videolejátszáshoz optimalizált kijelzõ felbontását tekintve a VGA csökkentett magasságú, így 16:9-es képarányú változata, 800*360 pixellel és 3,2 hüvelykes átmérõvel. 

Kicsit olcsó, kicsit okos

Az XpressMusic név alá befûzött szolgáltatások között a videófelvétel, lejátszás mellett a megosztás, a játékok, a közösségi szolgáltatások kapnak hangsúlyos szerepet. Ugyanakkor a magyar vásárlók számára nem nyújtja a teljes élménytárat a telefon, amit a Nokia megálmodott, hiszen itthon továbbra sem elérhetõ a Comes with Music korlátlan zeneletöltõ szolgáltatása. 


A HWSW kérdésére Dankovics Tamás, a Nokia üzletfejlesztési igazgatója elmondta, hogy egyelõre csak 11 országban elérhetõ a szolgáltatás, többnyire ott, ahol a Nokia által felvásárolt white label kiadónak korábban is voltak szerzõdései. Az új országok folyamatosan fognak megjelenni, de a magyarországi érkezéssel kapcsolatban nem érdemes még jóslatokba bocsátkozni. Szerkesztõségünk arra is kíváncsi volt, hogy vajon az iTunes DRM-mentesítése motiváció lesz-e a Nokia számára is, hogy korlátozás nélküli fájlokat adjanak a felhasználók kezébe, de erre azt a választ kaptuk, hogy a kiadók és a Nokia közös érdeke, hogy a letöltött zeneszámok az adott Nokia eszközön, illetve a hozzápárosított PC-n maradjanak, így nem várható a DRM eltávolítása. 

Mivel a médialejátszók piacán komoly verseny van, ezért nem meglepõ, hogy a Nokia szeretne csak azok számára kedveskedni a korlátlan zeneletöltés funkciójával, akik a Nokia telefonjukat használják zenelejátszóként is. A HWSW azon kérdésére, hogy a Nokia tárgyal-e valamely hazai mobilszolgáltatóval a Comes with Music esetleges bevezetésekori kapcsolt ajánlatról, ami a szolgáltatáshoz korlátlan adatforgalmat kínálna, szintén homályos választ kaptunk. Ugyanakkor ma már mindhárom mobilszolgáltató kínál korlátlan adatcsomagokat, igaz szinte kizárólag csak külön elõfizetéssel, külön SIM-kártyára, külön díjért, ami nem igazán segíti elõ a mobiltelefonon keresztüli médiafogyasztást.