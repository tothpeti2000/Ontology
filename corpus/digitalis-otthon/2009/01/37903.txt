Androidot olcsón: telefont épít a Google platformjára a Huawei

A Huawei Technologies is csatlakozik azokhoz a gyártókhoz, melyek Android-alapú okostelefonnal kívánják bõvíteni a kínálatukat. A Google mobiltelefonos platformja iránt eddig több ismert mobilpiaci szereplõ is kifejezte érdeklõdését -- az olcsó alternatíváiról ismert kínai cég mostani bejelentése jó hír lehet azok számára, akik nem kívánnak egy vagyont fizetni egy androidos készülékért cserébe.



A jövõ hónapban kezdõdõ barcelonai Mobile World Congress alkalmával mutatja be elsõ Android-alapú okostelefonját a Huawei Technologies. A nálunk jobbára mobilinternet-modemjeivel ismertté vált telekommunikációs nagyvállalat egyelõre nem árult el részleteket a készülékrõl, valószínûsíthetõ ugyanakkor, hogy a cég az eddigi gyakorlatnak megfelelõen elsõsorban szolgáltatói partnereivel együttmûködve, nem pedig saját neve alatt értékesíti majd az androidos mobilt.

A kínai gyártó számos telekommunikációs cég, illetve szolgáltató szerzõdéses beszállítója, 2008-ban 23,3 milliárd dollár értékben kötött szerzõdést partnereivel, ez 46 százalékos növekedést jelent a 2007-es 16 milliárd dollárhoz képest. A húsz évvel ezelõtt alapított Huawei olcsó megoldásai korábban elsõsorban az anyaországban és néhány fejlõdõ országban számítottak közkedveltnek, a gyártó azonban mostanra az Egyesült Államokban és Európában is sikeressé tudott válni.


A Huawei bejelentése nem érte meglepetésként a szakmát: a tavalyi esztendõt parádés eredménnyel záró cég december elején csatlakozott az Android platformot gondozó Open Handset Alliance (OHA) szervezethez, olyan új tagokkal egyetemben, mint a Vodafone, az ARM, az Atheros Communications, az Asustek, a Garmin, a Sony Ericsson és a Toshiba. Ezek közül a Sony Ericsson és az Asustek a Huawei-hez hasonlóan a Mobile World Congressen szinte biztosan lerántja a leplet új, Android-alapú megoldásáról. Vélhetõen ezen a kiállításon mutatkozik be elõször a HTC G1 utódja, a G2 is.

A világ elsõ androidos mobilja, a kezdetben kizárólag az amerikai T-Mobile kínálatában kapható HTC G1 tavaly csak az Egyesült Királyságba jutott el, a többi európai országban idén tervezik a telefon -- ezzel együtt az új platform -- bevezetését. A cég tavaly jelentette be, hogy több országban (köztük Magyarországon is) piacra dobja a G1 fejlesztõknek szánt változatát (Android Dev Phone 1). Friss információk szerint a telefon forgalmazása január 30-án kezdõdik Hollandiában, Csehországban és Ausztriában, februárban pedig Németországban és Lengyelországban.