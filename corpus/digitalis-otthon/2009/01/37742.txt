Az Apple bemutatta a MacBook Pro 17 hüvelykes változatát

A januári MacWorld Expo elõtt már hónapokkal el szokott kezdõdni a találgatás, milyen újdonságokat jelent be az Apple. Most a várakozások még a szokásosnál is felfokozottabbak voltak, miután a vállalat közölte, hogy a 2009-es rendezvény szokásos nyitóelõadását már nem Steve Jobs, hanem Phil Schiller, az Apple marketingigazgatója tartja, ráadásul a cég jövõre már nem kíván részt venni a MacWorld Expón.



A jól értesül forrásokra hivatkozó weboldalakon elképesztõ pletykaáradat indult meg, mindenki tudni vélte, hogy az Apple frissíti az iMacet és a Mac minit, sok új részletet árul el a Mac OS X következõ változatáról, sokan egy eddiginél kisebb iPhone és egy netbook érkezésére is tippeltek. A vállalat azonban -- a rajongóknak némileg csalódást okozva -- mindössze a MacBook Pro 17 hüvelykes változatát jelentette be, az iLife és iWork szoftverek frissített változatát, valamint azt, hogy az iTunes zeneboltból egyes dalok DRM-mentesen, vagyis másolásvédelem nélkül is megvehetõk.

A legvékonyabb és legkönnyebb

Az MacBook Prót az õsszel frissítette a vállalat, azonban akkor csak a 15,4" kijelzõs verzió mutatkozott be, ezt követte most a 17" változat, amely a kistestvérhez hasonlóan "unibody" felépítésû, vagyis a háza látszólag egyetlen darabból van. A noteszben 2,66 vagy 2,93 GHz-es Core 2 Duo processzor teljesít szolgálatot, amelyhez már alapkiépítésben is 4 gigabájt memória kapcsolódik, ez akár 8 gigabájtig is bõvíthetõ. A GeForce 9400M és GeForce 9600M GT grafikus chip által meghajtott 17 hüvelykes, LED-háttérvilágításos kijelzõ felbontása 1920x1200 pixel, és a 15" verziótól eltérõen ez a megjelenítõ nem fényes, hanem matt.

További eltérés a 15" modellhez képest, hogy a ház oldalán nem két, hanem három USB-port található. A háttértár alapkiépítésben 320 gigabájtos merevlemez, de csillagászati felárért 128 vagy 256 gigabájtos SSD is rendelhetõ.  A gép érdekessége, hogy az akkumulátora fixen beépített, egyáltalán nem cserélhetõ. A vállalat azt ígéri, a 17 hüvelykes MacBook Pro akár 8 órát is mûködik egyetlen feltöltéssel, és az akku akár ezer merítési ciklust is kibír. A hatalmas notebook csupán 1 hüvelyk vastag és mindössze 3 kilogrammot nyom -- az Apple szerint ez a legvékonyabb és legkönnyebb notebook 17 hüvelykes kijelzõvel. Az alapkiépítésben 2800 dollárba (Magyarországon várhatóan legalább 750 ezer forintba) kerülõ gép 3-4 héten belül kerül a boltokba.



Új iLife és iWork

Phil Schiller bemutatta az iLife frissített változatát is. Az iPhoto fotókezelõ alkalmazás arcfelismerõ funkcióval bõvült, a szoftver képes megkeresni azokat a képeket a felhasználó albumaiban, amelyeken látható a kiválasztott személy. Emellett új szolgáltatás, hogy a fotókat a rögzítésük helye alapján is lehet csoportosítani -- persze csak akkor, ha olyan fényképezõgéppel vagy mobillal készültek, amely tartalmaz GPS-t és képes a koordinátákat a képekbe menteni. Megújult a Garageband is, a hobbizenészeket célzó szoftverben gitár- és zongoraleckéket is lehet már venni.


 Az iWork csomag minden komponense (Pages, Numbert, Keynote) frissült, a legnagyobb újdonság azonban az iWork.com, a amely lehetõvé teszi az iWork 09 felhasználói számára, hogy az interneten megosszák egymással az elkészített dokumentumaikat. A feltöltött fájlokhoz a felhasználók hozzá is szólhatnak, jegyzetekkel láthatják el õket. Az iWork.com egyelõre nyilvános bétaverzióként érhetõ el, a végleges változat érkezését nem árulta el Schiller.

DRM-mentes zenék az iTunesban

A vállalat bejelentette, hogy az iTunes médiaboltban mostantól megszûnik az egységes árazás. Eddig minden dal egységesen 99 centbe került, áprilistól lesznek 69 centért és 1,29 dollárért kapható számok is. További újdonság, hogy közel 8 millió dal elérhetõ lesz DRM-mentes formában is, az iPhone-tulajdosok pedig annak örülhetnek, hogy mostantól akár a mobiljukról közvetlenül is tudnak zenéket vásárolni -- persze csak azokban az országokban, ahol elérhetõ az iTunes.