Februárban már piacon a 10 hüvelykes Acer Aspire One

Az Acer frissít Aspire One netbook-sorozatán, melynek új változatai 8,9 helyett 10 hüvelykes kijelzõn jelenítik meg az Atom processzor által számoltakat. Az új netbookok februárban már elhagyhatják a kilövõállást.



Az Acer Aspire One D150-sorozat szakít a jelenlegi változatok 8,9 hüvelykes kijelzõjével, melyet 10 hüvelykes, 1024x600 képpontos változattal helyettesít. Az új sorozat a külsõ jegyekben is több ponton frissül, például lelapul a zsanérok végét lezáró kör díszítõelem is. Eddig három eltérõ felszereltségû, illetve különbözõ teljesítményû változatról érkeztek hírek, melyek közül a legolcsóbb, egyben legszerényebb teljesítményû változat a D150-0B modellszámot kapta.


A D150-0B 427 dolláros áron kezdi meg pályafutását, benne 1,6 gigahertzes Intel Atom processzor lesz, melyhez 1 gigabájt rendszermemória és 160 gigabájtnyi merevlemez szegõdik. A netbook az energiát egyszerû háromcellás akkumulátorból nyeri majd. A D150-1B a fenti változattól mindössze kiszerelésbeli eltérést mutat majd, hatcellás akkumulátorral érkezik, mellyel a gyártó szerint elérhetõ akár hét órás üzemidõ is. A nagykapacitású akkumulátorral csomagolt változat 453 dollárért tûnhet fel a boltok polcain.



Érdekesebb gépnek bizonyul az adatok alapján a D150-2BG, melyben elsõk között felel a számításokért az Intel 1,66 gigahertzes N280 Atom processzora. Ennek a változatnak órajele csak kicsit magasabb a korábbi N270 változattól, ám buszsebessége jelentõs mértékben, 533 megahertzrõl 667 megahertzre emelkedett. Az Acer a csúcsváltozatba HSDPA-modult is szerel, de természetesen Wi-Fi vezérlõ mindhárom gépben lesz. A D150-2BG kicsit késõbb érkezik, rá márciusig várni kell, ára 582 dollár körül alakul majd.

Az Acer 10 hüvelykes kijelzõvel szerelt netbookjai várhatóan március végén kerülnek a boltokba Magyarországon -- tájékoztatta lapunkat Móritz Krisztina, az Acer magyarországi képviseletének termékmanagere.