Az LG új netbookja szériában kínálja a HSDPA-adatátvitelt

Az LG olyan netbookot mutatott be, mely alapkiépítésben is alkalmas a HSDPA-kapcsolat kiépítésére. Az LG-X120 az egyéb alkatrészeit tekintve beleszürkül a netbookos átlagba, ám formaterve és színválasztása révén  némi frissességet csempész a termékkategóriába.



Az X120 a külsõségeket illetõen nem elégszik meg a megszokott vonalakkal, igen frissnek hat például a Sony méregdrága ultrahordozható noteszeit idézõ vékony káva a 10 hüvelykes, 1024x600 képpontos kijelzõ körül. A tervezõk a kávában egy 1,3 megapixeles webkamerának is szorítottak helyet. A gép belseje a szokásos, 1,6 gigahertzes Intel Atom N270 processzort rejti, az 1 gigabájt rendszermemória és a 160 gigabájtos, hagyományos merevlemez társaságában. A Wi-Fi mellett a HSDPA-adapter szériatartozék és nem extraként rendelhetõ hozzá. 


 

Az 1,2 kilogrammos netbookra a gyártó a Windows XP otthoni változatát telepíti, ám a gép ezt megkerülve akár 5 másodperc alatt is munkára (vagy szórakozásra) bírható a Smart-On felület segítségével, melynek alapjául szolgáló Splashtop Linuxot már több alaplaphoz, vagy akár a Lenovo netbookjaihoz is mellékelik. Az X120 netbookot egyedivé tesi, hogy egy másik számítógéppel egy teljesen hétköznapi USB-kábel is összekötheti, melynek optikai meghajtóját azután az X120 gond nélkül használatba veheti.


 

A gyártó két akkumulátorról is említést tett: ha az X120-at a háromcellás változattal párosítjuk, 3,5 órás üzemet kapunk, de ennek duplája is elérhetõ a hatcellás nagykapacitású teleppel. Az LG-X120 Európába is megérkezik, még nem ismert áron márciustól teheti nehezebbé a választást a boltokban.