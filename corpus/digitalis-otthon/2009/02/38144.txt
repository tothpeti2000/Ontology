Samsung négy SL-sorozatú fényképezõgépet állít csatasorba

A Samsung négy új, SL-sorozatba illeszkedõ kompaktgépet mutatott be, melyek 10, illetve 12 megapixeles képeket készítenek. A négy, hagyományos felépítésû kompakt közül a legerõsebb modell is mérsékelt árazást kap, annak ellenére, hogy még HD-videókat is képes rögzíteni.



A négy LS-sorozatú kompakt közül az SL820 a legizmosabb, benne 12,2 megapixeles képérzékelõ ül az ötszörös közelítésre alkalmas zoomoptika mögött, mely 28 milliméteres széleslátószöget is kínál. Az elegáns, fekete gépház hátoldalán egy 3 hüvelykes kijelzõt találunk, ha ezt mellõzni szeretnénk a képek, vagy H.264 formátumú 720p videók lejátszásakor, a gépházon található HDMI-csatlakozót keresztül a fényképezõt közvetlenül tévére is köthetjük.

 

AZ LS620 ugyancsak 12 megapixeles képérzékelõvel és ötszörös zoomoptikával áll szolgálatba, bár a klasszikus vonalvezetésû, ezüst gépház több ponton eltér z SL820  burkolatától. Az SL620 a 3 hüvelykes kijelzõben sem különbözik, azonban az MPEG4 klipeket csak VGA-felbontásban készítheti. A fényképezõkbõl nem hiányzik a hardveres rázkódásvédelem, illetve az arcfelismerõ autofókusz és ennek extra kiterjesztései sem.

 


A maradék két fényképezõ az olcsó húzókategóriát erõsíti, az SL202 és az SL30 egyaránt 10,2 megapixeles képeket készít a háromszoros zoomoptikák segítségével. A két fényképezõ átlagos filmforgató, klipek 30 képkockás sebességgel velük csak VGA-felbontásban készülhetnek. A két gép közötti eltérés a 2,7 és 2,5 hüvelykes kijelzõkben is tetten érhetõ, de az arcérzékelõ autofókusz csak az SL202-nél kap pislogásérzékelést és mosolyidõzítést, az SL30 nem.

A Samsung új kompaktjai nem nevezhetõk túlárazottnak, az SL820 280 dollár alatt, az SL620 mindössze 200, az SL202 és az SL30 pedig 150 és 100 dollárért jut el a vásárlókhoz május közepén.