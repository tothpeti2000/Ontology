A Nokia okostelefonok integrált szolgáltatása lesz a Skype

Hamarosan több Nokia okostelefon szoftverkínálatának is részét képezi majd a Skype azonnali üzenetküldõ és VoIP-kliens speciális változata. A finn telefongyártó és a Skype a most zajló barcelonai Mobile World Congress alkalmával jelentették be együttmûködési megállapodásukat, melynek eredményeként a támogatott Nokia mobiltelefonok felhasználói a Skype összes szolgáltatását igénybe vehetik majd, így többek közt az adatforgalmi költségektõl függõen ingyenesen vagy jelentõs kedvezménnyel bonyolíthatnak hívásokat más Skype kliensekkel.



Az eBay tulajdonában álló, mára közel 400 millió regisztrált felhasználóval rendelkezõ szolgáltatás elsõsorban ez utóbbi funkciójával tudott kitûnni az eredetileg PC-kre fejlesztett azonnali üzenetküldõ kliensek népes táborából. A Skype VoIP-telefon eddig leginkább a vezetékes szélessávú internetkapcsolattal rendelkezõ asztali számítógépek vagy noteszgépek kiváltsága lehetett, az egyre fejlettebb okostelefonok és a széles sávú mobilinternet elõretörésével azonban elhárult minden technikai akadály a szolgáltatás teljes mobilizálása elõl.

A mobilszolgáltatók egy része ugyanakkor máig aggályosan tekint az olyan, mobiltelefonos VoIP-alkalmazások térnyerésére, melyek kedvezményes összegért cserébe (melybõl a szolgáltatók értelemszerûen nem részesednek), vagy teljesen ingyenesen nyújtanak korlátlan híváslehetõséget. A szolgáltatók bevételkiesését valamelyest kompenzálhatja, hogy a VoIP-beszélgetés felépítéséhez elengedhetetlenül szükséges internetkapcsolat árát jobb esetben az operátornak fizeti meg a felhasználó (ha éppen nem WLAN-kapcsolaton keresztül internetezik).

Nokia N97 -- Skype klienssel a fedélzeten


A Skype speciális, az operációs rendszerbe szervesen integrált változatát a Nokia új kommunikátorának, az N97-nek a tulajdonosai használhatják majd éppúgy, mint a PC-s kliensüket. A telefonnal így a híváskezdeményezésen kívül chatelni és SMS-t küldeni is lehet majd a Skype hálózatán belül vagy akár hálózaton kívül, kedvezményes tarifával. Az integrált szolgáltatás valamikor a harmadik negyedévben kerül be a Nokia okostelefonok repertoárjába.

A Skype mobiltelefonos kliense eddig is elérhetõ volt bizonyos okostelefon-platformokhoz, a szolgáltatás weboldaláról utólag letölthetõ alkalmazás azonban nem integrálódott szervesen a mobiltelefon operációs rendszerével, vagy névjegyzékével -- a felek álláspontja szerint az érintett Nokia telefonok tulajdonosai ezért kényelmesebben használhatják majd a Skype szolgáltatásait.